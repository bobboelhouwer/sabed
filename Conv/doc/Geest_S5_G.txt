Inleiding tot de filosofie
(B-KUL-HBT50A)
Docent: Prof. dr. Matthias Lievens
Bachelor in de Toegepaste Taalkunde 
Academiejaar 2020-2021
Inhoudsopgave 
Deel 1: Leven in een moderne maatschappij
Hoofdstuk 1.1. Het moderne wereldbeeld
Hoofdstuk 1.2. De crisis van de moderniteit
Hoofdstuk 1.3. Het authentieke leven
Deel 2: Ethiek
Hoofdstuk 2.1. Utilitarisme
Hoofdstuk 2.2. Kants deontologie
Hoofdstuk 2.3. Deugdethiek
Hoofdstuk 2.4. Zorgethiek
Hoofdstuk 2.5. Democratie, taal en discours
Deel 3: Hoe is ware kennis mogelijk?
Hoofdstuk 3.1. René Descartes
Hoofdstuk 3.2. David Hume
Hoofdstuk 3.3. Immanuel Kant
Deel 4: Taal en betekenis
Hoofdstuk 4.1. De ‘linguistic turn’
Hoofdstuk 4.2. Ludwig Wittgenstein
Hoofdstuk 4.3. Het structuralisme
Hoofdstuk 4.4. Jacques Derrida
Ten geleide
Deze bundel bevat teksten met uiteenzettingen over de theorieën die in het vak Inleiding tot de filosofie worden besproken. Toepassingen, illustraties, rode draden doorheen de cursus, en gelijkenissen en contrasten tussen deze theorieën komen aan bod tijdens de colleges. Het is dus belangrijk deze theoretische teksten te verwerken samen met je lesnota’s en de powerpoints, die aangeboden worden via Toledo.
Deel 1: Leven in de moderne tijd
Inleiding
In dit hoofdstuk onderzoeken we het filosofische belang van de grote omwentelingen die zich voltrokken in de moderne tijd. De modernisering is een proces dat een aanvang kent in de 15de-16de eeuw, en tot op vandaag doorwerkt. De moderne tijd is een periode waarin wetenschappelijke en technische ontwikkelingen een snelle groei kennen, een moderne, marktgebaseerde economie ontstaat, de moderne staat en vervolgens de massademocratie vorm krijgen. Het is vooral een  periode waarin het wereldbeeld radicaal verandert. Op de drempel van de moderniteit vond een soort van bewustzijnsverandering of symbolische transformatie plaats die van groot belang is voor de vraag wie wij als moderne mensen zijn, hoe we denken en betekenis geven, en hoe we de werkelijkheid ervaren. In dit eerste deel analyseren we die symbolische transformatie, onderzoeken we de ambivalentie van de moderniteit en haar crisisfenomenen, en onderzoeken we de vraag hoe authentiek te leven in de moderne tijd.
HOOFDSTUK 1.1.
Premoderniteit en moderniteit
Het proces van modernisering voltrekt zich over vele eeuwen, en werkt nu nog altijd door. De opkomst van de moderne tijd (vanaf ongeveer de 16de eeuw) ging gepaard met een aantal radicale transformaties in het denken en in hoe de maatschappelijke, politieke en economische werkelijkheid werd georganiseerd. Er ontstonden nieuwe opvattingen over religie (b.v. het protestantisme, het deïsme), de economie (de markt, het handels- en later industrieel kapitalisme), politiek (de idee dat de staat gebaseerd is op een contract tussen alle burgers), de wetenschappen (het heliocentrisme, de wetten van Newton). Nieuwe ideeën, zoals het belang van vrijheid en de gelijkheid van alle mensen, zouden aanleiding geven tot revoluties, zoals de Amerikaanse en Franse Revolutie, en later de Russische revolutie. 
Op tal van vlakken vinden filosofisch relevante verschuivingen plaats:
1.1.1.Het individu komt centraal te staan
Een typisch modern boek is Robinson Crusoe (1719) van Daniel Defoe. Het verhaal beschrijft een individu dat op een onbewoond eiland terecht komt, en vanuit het niets zichzelf opnieuw moet uitvinden, en een nieuw soort samenleving moet opbouwen (samen met zijn kompaan Vrijdag). De mens moet met andere woorden zelf te midden van de woestenij een leefbare wereld scheppen. Marx zou dit verhaal later zien als typisch voor het moderne liberalisme, dat ervan uit gaat dat de maatschappij is opgebouwd uit losse individuen, ‘Robinsonaden’. 
Die centrale plaats van het individu zou filosofisch zijn weerslag krijgen in het denken van o.a. Descartes (cf. zijn beroemde stelling ‘Je pense, donc je suis’), maar ook in dat van Kant (het transcendentaal subject). De mens is niet langer louter een onderdeeltje van een grotere kosmische orde, of van Gods schepping. Het menselijk subject komt in het centrum van de wereld te staan. Het is de mens zelf die zin en orde moet geven aan de werkelijkheid. 
1.1.2.Een nieuw wereldbeeld en wetenschapsmodel
A. De teloorgang van het Aristotelisch wereldbeeld
Tot het einde van de Middeleeuwen speelde Aristoteles’ denken in de achtergrond van tal van ontwikkelingen in de productie van vormen van weten. Aristoteles (384-322 voor Christus), leerling van Plato, had een model van wetenschappelijke kennis ontwikkeld dat zowat tweeduizend jaar had stand gehouden en door generaties filosofen verder was verfijnd. 
Aristoteles hield zich met alle mogelijke takken van het weten bezig: logica, biologie, psychologie, politiek, ethiek, astronomie, metafysica enzovoort. Zijn ambitie was om al die vormen van kennis te integreren binnen een omvattend systeem. Interessant is dat hij veel gebruik maakte van empirische observatie. Hij verzamelde gegevens over planten, dieren, constituties, sterren, en onderwierp die aan vergelijkende analyses, op basis waarvan hij tot zijn wetenschappelijke bevindingen kwam. Hij hanteerde daarbij een soort van inductieve methode: aan de hand van empirische observaties van individuele gevallen trachtte hij algemeen geldende patronen of wetmatigheden te ontdekken.
Toch is zijn benadering uitgesproken premodern. Hij zette geen experimenten op, zoals moderne wetenschappers vaak doen. Hij gaat geen statistische analyses uitvoeren, maar poogde de kwalitatieve essentie van de dingen te begrijpen, die samenhangt met het doel dat elk ding heeft (zie verder). Bij de verzameling van gegevens gaat hij geregeld de mist in, vaak omdat de data waarover hij beschikt niet betrouwbaar zijn (bijvoorbeeld omdat ze zijn aangeleverd door reizigers, handelaars, jagers enzovoort). Hij zag de verschillende takken van de kennis als onderdeel van één hiërarchisch geheel. De fysica staat bijvoorbeeld hoger dan de biologie, omdat ze meer algemene of fundamentele verklarende principes aanlevert die ook de mechanismen van de biologie kunnen uitleggen. De metafysica staat op haar beurt hoger dan de fysica, omdat ze betrekking heeft op de fundamentele elementen van de werkelijkheid en van het zijn als zodanig. 
Een ander premodern kenmerk van Aristoteles’ denken bestaat erin dat hij niet zozeer geïnteresseerd was in praktische toepassingen. Voor hem stond het klassieke ideaal van de kennis of wijsheid voorop, waarbij de mens gelukkiger en volmaakter wordt door het aanschouwen van de waarheid (contemplatie). 
Cruciaal in Aristoteles’ wetenschapsmodel is dat hij een onderscheid maakt tussen vier types van oorzaken: 
    • De materiële oorzaak: elk ding bestaat uit materie. De aard van een ding kan mede verklaard worden door de materie waaruit het is opgebouwd. Bijvoorbeeld: een tafel is hard omdat hij gemaakt is uit de materie hout.
    • De vormoorzaak: een concreet ding bestaat doordat aan de materie een bepaalde vorm is gegeven. De vorm is het wezen van iets, en geeft aan wat het betekent om ‘mens’, of ‘stoel’ te zijn. Een marmeren standbeeld bestaat bijvoorbeeld uit de materie marmer, waaraan een bepaalde vorm is gegeven. Die vorm is belangrijk voor Aristoteles: het is de vorm die ervoor zorgt dat een materie tot een bepaald concreet ding wordt.
    • De bewerkende oorzaak: datgene wat het ding heeft doen ontstaan of het in beweging bracht. Een tafel is bijvoorbeeld gemaakt door een timmerman, een beeld door een beeldhouwer. Nieuw leven ontstaat door voortplantingsactiviteiten: de bewerkende oorzaak van een kind is, aldus Aristoteles, de man. Een bal begint te rollen omdat een ander voorwerp ertegen botst.
    • De doeloorzaak of teleologische oorzaak: het doel is de belangrijkste oorzaak volgens Aristoteles. De tafel is er niet zomaar, maar is gemaakt met een doel, en dat doel zal het wezen of de vorm van de tafel bepalen. De beeldhouwer maakt een beeld vanuit een bepaald doel dat hij voor ogen heeft. Meer algemeen zijn de dingen wat ze zijn omdat ze een bepaald doel hebben. 
Vooral dat teleologische verklaringsmodel maakt dat Aristoteles’ model ver staat van het moderne denken. In zekere zin hanteren moderne wetenschappers voornamelijk het begrip van de bewerkende oorzaak. Een boek valt bijvoorbeeld omdat iemand het over de rand van de tafel duwt. Het lijkt moderne mensen absurd om te denken dat het boek valt omdat het een bepaald doel heeft, of streeft naar ‘beneden’. Nochtans was dat Aristoteles’ opvatting. Alles in de werkelijkheid en de natuur is doelgericht, en alles heeft zijn natuurlijke plaats. Er zit een soort plan in de natuur, dat we kunnen bestuderen. In die zin is Aristoteles’ benadering eerder kwalitatief dan kwantitatief: eerder dan te gaan tellen en rekenen, zoals in de moderne wetenschap het geval is, gaat Aristoteles op zoek naar de kwalitatieve essentie van de dingen, en die vindt hij in de doelen die alle dingen nastreven.
Van artefacten kunnen we gemakkelijk inbeelden dat ze gemaakt zijn met een bepaald doel voor ogen en dat ze ook vanuit dit doel begrepen of verklaard kunnen worden. Maar ook natuurlijke objecten kun je volgens Aristoteles begrijpen vanuit hun doeloorzaak. Elke natuurlijke soort streeft bijvoorbeeld naar zijn perfectie of volmaaktheid. De natuur van de eikel is te groeien tot de perfecte eik. Hij bezit een soort inwendig bewegingsprincipe dat hem ertoe brengt zijn doel zo goed mogelijk te realiseren.
Iets gelijkaardig geldt voor de mens. Net zoals elk ander levend wezen heeft de mens een ziel, waarin het doel is gegeven. Het doel van de mens is zo volmaakt mogelijk mens te worden, en dat betekent dat de mens zijn vermogens, en vooral zijn belangrijkste vermogen, de rede, zo volmaakt mogelijk moet ontplooien. De ethiek geldt hierbij als leidraad. 
We kunnen met andere woorden de dingen verklaren vanuit de doelen die ze van nature hebben. De centrale vraag wordt dan ook ‘waarom’ iets is zoals het is. De logische implicatie van die teleologische redeneerwijze is dat er ook een hoogste doel moet zijn. Elk doel verwijst immers weer naar een hoger doel. Op een bepaald moment moet die keten van doeloorzaken ophouden, zo niet wordt de keten oneindig, en wordt het streven zinloos. Dat is voor premoderne denkers als Aristoteles onaanvaardbaar en zelfs ondenkbaar: de werkelijkheid is per definitie zinvol en betekenisvol. Er is dan ook een hoogste doel, en dat is God. 
De God van Aristoteles is een typisch ‘filosofische’ God, eerder dan een God van de religie. Aristoteles heeft God nodig om zijn systeem af te sluiten. Alles streeft een doel na, en wordt dus gedreven door een doeloorzaak. Maar wat is de uiteindelijke, eerste doeloorzaak? Er moet logisch gezien zo’n ultieme oorzaak zijn. Dat is God, die alles in beweging zet maar zelf niet veroorzaakt of bewogen wordt door iets anders. Aristoteles noemt God daarom de ‘onbewogen beweger’. God is niet de schepper, zoals in het Christendom, maar hij is het nooit helemaal te bereiken streefdoel van alle beweging. Hij is volgens Aristoteles daarenboven zuivere gedachte, want het denken is het hoogste wat er is. Hij is het ‘zichzelf denkende denken’. 
Dit Aristotelisch wereldbeeld bleef doorwerken tot aan het begin van de moderne tijd, en kende in de late middeleeuwen zelfs een heropleving door de herontdekking van bepaalde werken van Aristoteles. Een groot deel van de middeleeuwse filosofie bestond uit de poging om een synthese te maken van Aristoteles’ ideeën en het christelijk geloof. 
B. In contrast: de moderne wetenschap
Het moderne weten is op fundamenteel andere leest geschoeid dan het Aristotelische model. De volgende elementen zijn van cruciaal belang:
    • Een nieuwe methode
In de moderne tijd ontstaan nieuwe wetenschappelijke methodes. De wiskunde gaat een belangrijke rol spelen in allerlei wetenschappelijke verklaringsmodellen. Er wordt steeds meer gemeten en gezocht naar mathematische verbanden tussen variabelen. Wiskundige bewijzen worden ingezet in wetenschappen zoals de fysica. Experimenten helpen om verbanden te achterhalen en empirisch te toetsen. Er worden allerlei nieuwe meetinstrumenten ontwikkeld (telescoop, microscoop enz.) die de empirische observatie verfijnen.
Op die manier ontstaat een nieuwe wetenschappelijke praktijk, die erg verschilt van hoe filosofen tot dan de wereld trachtten te begrijpen. De resultaten waren verbluffend: men kon steeds meer aspecten van de werkelijkheid effectief verklaren, en ze ook manipuleren aan de hand van nieuwe technologieën. 
    • Opsplitsing van het weten
In de moderne wetenschapsontwikkeling begonnen verschillende takken van de kennis autonoom te worden, en kenden ze een eigen ontwikkeling. In premoderne samenlevingen was het weten doorgaans ééngemaakt. Aan Middeleeuwse universiteiten werden natuurlijk allerlei disciplines onderwezen, zoals retoriek, meetkunde, metafysica, biologie, theologie enzovoort, maar die waren geordend volgens een hiërarchie, waarbinnen de theologie de hoogste vorm van kennis was. Alles paste in één grote, christelijke synthese, die aan alles betekenis gaf. 
In de moderne tijd gaan steeds meer vormen van weten zich apart manifesteren in onderscheiden disciplines. Interessant is dat die wetenschapstakken zich aanvankelijk vaak afscheidden van de filosofie. De wiskunde, fysica, biologie, en later de menswetenschappen emancipeerden zich stuk voor stuk uit de filosofie. Nieuwe wetenschappers zagen zichzelf vaak nog als filosofen. Newtons belangrijkste werk heet niet toevallig Philosophiae Naturalis Principia Mathematica (1687). Ook Adam Smith, vaak gezien als de grondlegger van de economische wetenschap, zag zichzelf voor alles als een moraalfilosoof. Toch zetten deze auteurs beslissende stappen in de fundering van nieuwe, zelfstandige takken van de kennis die zich afscheidden van de filosofie. Ze gaan eigen uitgangspunten ontwikkelen, eigen methodes, observatie-instrumenten, experimenten enzovoort, waarbij ze steeds minder gaan refereren naar het omvattende kader dat de filosofie (en de theologie) voorheen bood.
    • Toepassing
Het nieuwe weten moest niet enkel een contemplatief doel dienen, zoals dat het geval was in het ideaal van de antieke filosofen. Voor die laatste was het aanschouwen van de waarheid een ideaal, de hoogste activiteit van de mens. Moderne mensen hebben een veel nuchterder houding ten opzichte van de kennis, die vooral toegepast moet worden via allerlei technologieën, productiemethodes, veranderingsprocessen enzovoort. Het succes van de nieuwe wetenschappen bestaat er niet enkel in dat ze erin slagen de werkelijkheid te verklaren, maar dat ze toelaten om die werkelijkheid ook te manipuleren of te controleren. De natuur wordt zo steeds meer technisch beheersbaar en controleerbaar. 
C. Mechanisering van het wereldbeeld
Met de opkomst van het moderne denken wordt Aristoteles’ model aan de kant geschoven. Toch blijft Aristoteles tot op vandaag een belangrijke filosoof. Daarvan getuigt onder andere de hernieuwde belangstelling voor de deugdethiek tijdens de afgelopen decennia. Maar zijn natuurbegrip en zijn oorzakenleer waren grote obstakels voor nieuwe wetenschappelijke doorbraken, en moesten eraan geloven. 
Het teleologische verklaringsmodel zou uiteindelijk de mokerslag krijgen door het denken van Charles Darwin. Volgens de evolutietheorie is er geen plan in de natuur, maar is de natuur ontstaan doorheen evolutie. De soorten hebben zich uitgedifferentieerd via toevallige variatie en natuurlijke selectie: diegenen die het best aangepast waren aan hun omgeving, overleefden, en gaven hun genen door. In die zin is de natuur die we vandaag kennen het resultaat van heel wat toevallige gebeurtenissen en onbedoelde effecten. Het heeft geen zin meer te vragen naar een diepere zin of doel van alle dingen. De waarom-vraag wordt irrelevant. De cruciale vraag wordt de ‘hoe-vraag’: via welke mechanismen is de evolutie precies verlopen? 
De opkomst van de moderniteit impliceert dus een fundamentele verandering van het wereldbeeld: de werkelijkheid wordt in toenemende mate gezien in termen van een geheel van wetenschappelijk analyseerbare processen die geen diepere of speciale betekenis hebben. Alle dingen in de werkelijkheid zijn gedetermineerd, en dus in principe verklaarbaar. Goden of andere bijzondere machten komen hierin niet tussen. Een natuurramp is gewoon brute pech, een stom feit dat eventueel wel wetenschappelijk verklaard kan worden, maar waarin mensen geen speciale betekenis hoeven te zoeken. We kunnen de werkelijkheid eindeloos gaan ontrafelen en analyseren tot in de kleinste bestanddelen (atomen, protonen en neutronen enzovoort). De werkelijkheid wordt ook controleerbaar en manipuleerbaar aan de hand van de juiste methoden en technieken. Die modernisering betekent een emancipatie van allerlei dogma’s, maar stelt de mens ook voor enorme uitdagingen, niet in het minst op het vlak van de zingeving.
1.1.3.De moderne ervaring van het absurde
Voor Aristoteles is het evident dat er een hoogste doel is, en dat daarom alle strevingen zinvol zijn. Als er geen laatste doel zou zijn, is er eigenlijk geen enkel echt waardevol doel, en is alles zinloos. Dan komt het erop aan oneindig door te gaan, zonder eindpunt. Voor Aristoteles is er geen twijfel over mogelijk dat de werkelijkheid zinvol is. Een kernveronderstelling van het hele premoderne denken is met andere woorden dat de natuur, de hele werkelijkheid, goed in mekaar zit. De realiteit vormt een orde, een zinvol geheel. Precies dit is in de context van de moderniteit niet langer vanzelfsprekend.
Om het contrast met de moderne ervaring in de verf te zitten kunnen we te rade gaan bij Albert Camus (1913-1960), een Franse filosoof en schrijver, die soms wel eens gezien wordt als een ‘existentialist’ (zie verder), hoewel hij dit label zelf verwerpt. Camus geeft krachtig uitdrukking aan de moderne ervaring, waarin er geen ultiem doel of fundament meer is. Volgens Camus is het leven absurd, het heeft geen ultieme zin. Je moet dus kunnen uitleggen waarom je niettemin voortdoet met het leven.
Hij begint zijn beroemde boek De mythe van Sisyphus als volgt: 
Er bestaat maar één werkelijk ernstig filosofisch probleem: de zelfmoord. Oordelen of het leven wel of niet de moeite waard is geleefd te worden, is antwoord geven op de fundamentele vraag van de filosofie. Al het andere – of de wereld drie dimensies, de geest negen of twaalf categorieën heeft – komt pas daarna. Dat is maar spel; eerst moet men antwoord geven. En als het waar is, zoals Nietzsche zegt, dat een filosoof, om gezag te hebben, zelf het voorbeeld moet geven, dan begrijpt men het belang van dit antwoord, omdat de beslissende daad er dan op volgen moet.
De titel van Camus’ boek verwijst naar Sisyphus, een figuur uit de Griekse mythologie die omwille van zijn hoogmoed door de Goden was gestraft. Hij was gedoemd om een zwaar rotsblok omhoog te duwen op een steile helling, waarbij het blok telkens naar beneden viel net voor hij de top bereikte, waarna hij opnieuw moest beginnen. Dit verhaal drukt de zinloosheid en oneindigheid uit, en vormt een duidelijk contrast met hoe Aristoteles dacht over de uiteindelijke zin en het ultieme doel van het leven. Camus suggereert dat de moderne mens eigenlijk een soort Sisyphus is. 
‘(I)n een wereld die plotseling van illusies en van licht beroofd is’, zo stelt Camus, kan de mens zich een vreemdeling voelen. Het leven heeft geen ultieme zin, en is daarom absurd. Hoe moet je leven, als je elk fundament of elke houvast hebt verloren? Camus is uiteraard een radicale atheïst, maar hij geeft eigenlijk vooral uitdrukking aan een beleving die typisch is voor de moderniteit als zodanig, en die door heel wat filosofen onder de aandacht is gebracht. Het gaat om een gevoel van betekenisverlies, van gebrek aan houvast, van vervreemding, van onttovering en ontluistering in de moderne wereld. 
Camus’ antwoord, waarop we in deze context niet dieper kunnen ingaan, bestaat erin de absurditeit te aanvaarden en op basis daarvan een eigen lotsbestemming te creëren. Camus eindigt zijn boek als volgt: 
(Sisyphus) is van oordeel dat alles goed is. Dit universum dat geen meester meer kent, is voor hem niet steriel noch betekenisloos. Elk stukje van dit rotsblok, elke steenscherf van dit in duisternis gehulde gebergte, vormt op zich een wereld. Het gevecht om de top te bereiken is genoeg om het hart van een mens te vullen. We moeten ons Sisyphus als een gelukkig mens voorstellen.
We moeten met andere woorden van de contingentie en de absurditeit zelf onze lotsbestemming maken. Mens-zijn gaat er precies om te leren leven met de tragiek van Sisyphus en die te gaan appreciëren. 
1.1.4. De uitdaging van de moderniteit
De onttovering die het gevolg is van de opkomst van de moderniteit laat de mens verweesd achter. De natuur heeft geen speciale betekenis meer voor ons, maar kan ook enorm wreed zijn. Er is geen speciale betekenis in bepaalde gebeurtenissen zoals rampen of goede oogsten. De sterren hebben geen boodschap voor ons, ze zijn totaal onverschillig: het zijn gewoon stukken materie waarvan de lichtstralen ons nu bereiken, maar die wellicht al lang uitgedoofd zijn. De aarde is niet langer het centrum van het heelal. 
De werkelijkheid is niet langer een spiegel waarin we ons kunnen herkennen, of een orde waarin we onze natuurlijke plaats hebben. Er is geen natuurlijke orde waarop een maatschappelijke orde gefundeerd kan worden: mensen moeten de orde zelf maken, en moeten dat doen zonder veel fundamenten of houvast. Mensen herkennen zichzelf niet in de koele wetten die het universum bestieren. We zijn gedreven om dat universum wetenschappelijk te begrijpen, maar we hebben er weinig boodschap aan voor ons eigen leven. Het universum spreekt niet tot ons, maar is oneindig, stom en onverschillig. Het is niet langer evident voor de mens om zichzelf te zien als een onderdeeltje van een grotere kosmische orde. Integendeel, mensen kunnen zich een vreemde voelen in de werkelijkheid. Het kan de natuur immers niet schelen of je er bent of niet. Het individu wordt teruggeworpen op zichzelf, raakt potentieel geïsoleerd. Het komt tegenover een werkelijkheid te staan die wel wetenschappelijk verklaard kan worden maar die toch vreemd overkomt. De werkelijkheid heeft niet langer zin vanuit zichzelf. De mens komt als subject steeds meer tegenover de werkelijkheid als object te staan, en moet vanuit zichzelf de zin en de betekenis halen van al zijn ondernemingen. In die zin beantwoordt de wending naar het subject van de moderne filosofie (Descartes, Kant enzovoort) aan de specifiek moderne werkelijkheidservaring.
Deze ervaring heeft ook een positieve kant: de moderne mens moet zichzelf voortdurend weer heruitvinden, zijn eigen leven vormgeven. Ook de maatschappij moeten we nu vormgeven zonder vaste steunpunten in God of de natuur. Dat is natuurlijk een hele opdracht.
HOOFDSTUK 1.2.
De crisis van de moderniteit
De moderniteit is ambivalent: ze bracht grote vooruitgang op tal van vlakken (wetenschap, economie, techniek), maar stelt ook specifieke uitdagingen aan de mens. Ze gaat gepaard met allerlei crisisfenomenen, die gevat kunnen worden onder de noemers vervreemding, onttovering, anomie enzovoort. In dit hoofdstuk bestuderen we een aantal auteurs die een kritische diagnose ontwikkelden van de schaduwkanten van  de moderne samenleving. 
1.2.1.Karl Marx over vervreemding en fetisjisme
Karl Marx is vooral bekend als inspirator van de communistische beweging. Opmerkelijk nochtans is dat hij nagenoeg niets heeft geschreven over communisme, en zich in zijn werk beperkte tot het uitwerken van een filosofisch gefundeerde analyse en kritiek van de moderne, kapitalistische maatschappij, waarbij hij specifiek op zoek ging naar de maatschappelijke kracht die deze maatschappij ook zou kunnen veranderen. Dat is voor hem de arbeidersklasse, de heel brede groep mensen die voor hun overleven afhankelijk zijn van een loon. 
In dit hoofdstuk focussen we op een aantal aspecten van Marx’ werk die van blijvend belang zijn: zijn kritische beschouwingen over de moderniteit. Marx was een verdediger van de Verlichting, en was uiterst kritisch voor romantische socialisten die met heimwee terugkeken naar premoderne maatschappijvormen, waarin er nog een sterk zinbesef en gemeenschapsleven was. Toch gaat hij de moderne samenleving onderwerpen aan een genadeloze kritiek. Eerst gaan we in op zijn begrip ‘vervreemding’ in zijn vroege werk. In tweede instantie focussen we op zijn beschrijving van de moderniteit in het Communistisch Manifest, om tenslotte stil te staan bij de fetisjismetheorie in zijn latere werk Het Kapitaal.
A.Vervreemding
Vervreemding is een sleutelbegrip voor de jonge Marx, die hierbij sterk geïnspireerd werd door Ludwig Feuerbach (1804-1872). Deze laatste had religie verklaard in termen van een projectiemechanisme, waarbij de mens zijn hoogste idealen, die hij zelf nooit kan realiseren, projecteert op een transcendent wezen, God. God is met andere woorden een creatie van de mens zelf, waaraan die mens zich vervolgens onderwerpt. Hierin schuilt precies de vervreemding volgens Feuerbach. 
Marx is het vergaand eens met Feuerbach, maar argumenteert dat deze laatste de historische en maatschappelijke grondslagen van de vervreemding onvoldoende had begrepen. De reden waarom mensen zich onderwerpen aan hun eigen projectie ligt in de materiële omstandigheden waaronder ze leven en produceren. De religieuze illusie (waarover verder meer) is geworteld in specifieke maatschappelijke omstandigheden, die Marx wil blootleggen. 
Dit doet hij onder andere in de zogenaamde Parijse Manuscripten, een reeks teksten die Marx schreef in 1844, maar nooit publiceerde. Daarin gaat hij het kapitalisme analyseren als een economisch en maatschappelijk systeem dat gebaseerd is op vervreemde arbeid. Net zoals volgens Feuerbach de mens zich onderwerpt aan zijn eigen projecties, geraakt de arbeider in het kapitalisme onderworpen aan zijn eigen product. De arbeider brengt immers kapitaal voort, dat de arbeider vervolgens gaat overheersen. De basis hiervan ligt in de vervreemding van de arbeider ten opzichte van zijn eigen arbeidsproduct: aan het einde van de werkdag behoren de geproduceerde goederen toe aan de kapitalist, die zelf niet produceert, maar de producten verkoopt en op die manier kapitaal accumuleert. In Marx’ woorden, ‘het voorwerp dat door de arbeider voortgebracht wordt, zijn product, komt tegenover hem te staan als een vreemd wezen, als een macht die van de producent onafhankelijk is.’ Het kapitalisme is fundamenteel gebaseerd op de private toe-eigening van gemeenschappelijk voortgebrachte rijkdom, die geconcentreerd wordt in de handen van een beperkte groep, die daardoor belangrijke economische en ook politieke macht of controle uitoefent. 
B.Religie- en ideologiekritiek
Marx formuleerde een genadeloze kritiek van de religie en van andere ideologieën. Op die manier trachtte hij allerlei illusies te doorprikken, mensen bewust te maken van hun situatie, zodat ze zich ook zouden kunnen emanciperen. 
Beroemd is zijn religiekritiek in zijn vroege werk Bijdrage tot de kritiek op Hegels Rechtsfilosofie, inleiding (1844). 
De grondslag van de irreligieuze kritiek is: de mens maakt de religie, de religie maakt niet de mens. (…) Maar de mens, dat is geen abstract, buiten de wereld hokkend wezen. De mens, dat is de wereld van de mens, staat, maatschappij. Deze staat, deze maatschappij brengen de religie voort, d.i. een verkeerd wereldbewustzijn omdat zij een verkeerde wereld zijn. De religie is de algemene theorie van deze wereld, haar encyclopedisch handboek, haar logica in populaire vorm, haar spiritualistisch point d’honneur, haar enthousiasme, haar morele bekrachtiging, haar plechtige aanvulling, haar algemene vertroostings- en rechtvaardigingsgrond. (…) De strijd tegen de religie is bijgevolg onrechtstreeks de strijd tegen die wereld, waarvan de religie het geestelijk aroma is. De religieuze ellende is tegelijkertijd de uitdrukking van de werkelijke ellende en het protest tegen de werkelijke ellende. De religie is de verzuchting van het verdrukte schepsel, het gemoed van een harteloze wereld, zoals ze ook de geest van geestloze toestanden is. Zij is het opium van het volk. De opheffing van de religie als illusoir geluk van het volk is de vereiste voor zijn werkelijke geluk. De eis om de illusies over zijn toestand op te geven is de eis om een toestand op te geven die illusies nodig heeft. De kritiek van de religie is dus in kiem de kritiek van het tranendal, waarvan de religie de aureool is.
In tegenstelling tot veel van zijn tijdgenoten, zal hij de religie niet als zodanig rechtstreeks aanvallen, maar ze proberen te begrijpen vanuit historische en maatschappelijke omstandigheden. De religie is niet zomaar een waanbeeld, maar ze is een noodzakelijk omgekeerd bewustzijn in een omgekeerde wereld: in een maatschappij van armoede en ongelijkheid is de religie de enige overblijvende troost. Het komt er dan ook niet op aan de religie als zodanig te willen afschaffen, maar om de maatschappelijke omstandigheden die religie in het leven roepen, te veranderen. In zijn beroemde elfde stelling over Feuerbach poneert Marx iets later dan ook: ‘De filosofen hebben de wereld slechts verschillend geïnterpreteerd; het komt er op aan haar te veranderen.’
C. Marx over moderniteit: ‘al het vaststaande verdampt’
In Het Communistisch Manifest (1948) zou Marx een uiterst invloedrijke beschrijving leveren van de aard van de moderne maatschappij. ‘De geschiedenis van iedere maatschappij tot nu toe is de geschiedenis van de klassenstrijd’, schrijft hij (samen met zijn kompaan, Friedrich Engels). 
Vrije en slaaf, patriciër en plebejer, baron en lijfeigene, gildemeester en gezel, kortom onderdrukkers en onderdrukten stonden in voortdurende tegenstelling tot elkaar, voerden een onafgebroken, nu eens bedekte dan weer open strijd, een strijd die ieder keer eindigde met een revolutionaire omvorming van de gehele maatschappij of met de gemeenschappelijke ondergang van de strijdende klassen.
In een erg krachtige en gecondenseerde tekst geeft Marx een beeld van de geschiedenis als doortrokken van strijd en revolutie. Specifiek aan het huidige tijdperk is dat ‘het de klassentegenstellingen vereenvoudigd heeft. De gehele maatschappij splitst zich meer en meer in twee grote vijandelijke kampen, in twee grote lijnrecht tegenover elkaar staande klassen: bourgeoisie en proletariaat.’ Hoewel Marx de kant kiest van het proletariaat, is hij vol bewondering voor de revolutionaire kracht en verwezenlijkingen van de bourgeoisie. Van de ontdekkingsreizen en de creatie van een wereldmarkt via de industrialisering en de voortdurende omwenteling van de technologie tot de creatie van de moderne staat gebaseerd op volksvertegenwoordiging: de bourgeoisie, stelt Marx, ‘heeft in de geschiedenis een hoogst revolutionaire rol gespeeld.’ De volgende passage geeft de kern van Marx’ analyse van de moderniteit weer, hoewel hij deze niet als dusdanig benoemt, maar eerder spreekt over het tijdperk van de bourgeoisie: 
De bourgeoisie heeft, waar zij tot de heerschappij is gekomen, alle feodale, aartsvaderlijke, idyllische verhoudingen vernield. Zij heeft de bontgeschakeerde feodale banden, die de mens aan de van nature boven hem geplaatste verbonden, onbarmhartig verscheurd en geen andere band tussen mens en mens overgelaten dan het naakte eigenbelang, dan de gevoelloze ‘contante betaling’. Zij heeft de heilige siddering van de vrome dweperij, van de ridderlijke geestdrift, van de kleinburgerlijke weemoed in het ijskoude water van egoïstische berekening verdronken. Zij heeft de persoonlijke waardigheid in de ruilwaarde opgelost en in de plaats van de talloze verleende en verworven vrijheden als enige vrijheid de gewetenloze handelsvrijheid gesteld. Zij heeft, met één woord, in de plaats van de met godsdienstige en staatkundige zinsbegoocheling omhulde uitbuiting de openlijke, schaamteloze, directe, dorre uitbuiting gesteld. De bourgeoisie heeft alle tot nu toe eerwaardige en met vroom ontzag beschouwde ambten van hun heilige schijn ontdaan. Zij heeft de geneesheer, de jurist, de priester, de dichter, de man van de wetenschap in haar betaalde loonarbeiders veranderd. De bourgeoisie heeft van de familieverhouding haar roerend sentimentele sluier afgerukt en haar tot een zuivere geldverhouding teruggebracht.
De revolutionaire kracht van de bourgeoisie heeft ook gezorgd voor wat latere auteurs een onttovering of rationalisering zijn gaan noemen: 
Alle vaste, ingeroeste verhoudingen met hun gevolg van eerwaardige voorstellingen en zienswijzen worden opgelost, alle nieuwgevormde verouderen, voordat zij zich kunnen verstenen. Al het feodale en al het vaststaande verdampt, al het heilige wordt ontwijd, en de mensen zijn eindelijk gedwongen hun plaats in het leven, hun wederzijdse betrekkingen met nuchtere ogen te aanzien.
Niet enkel wordt God onttroond: de moderniteit gaat verder. Alles wordt gedesacraliseerd, alles wordt fluïde. Niets heeft nog speciale betekenis eens alles verkoopbaar wordt. We verliezen de vaste grond onder onze voeten, want alles is veranderbaar. De bourgeoisie heeft de wereld helemaal veranderd, naar haar eigen beeld, en heeft daarmee aangetoond dat de wereld überhaupt veranderd kan worden. Haar gezag is niet gebaseerd op traditie en de voorouders, maar op haar daadkracht. 
De krachten die de bourgeoisie heeft opgeroepen, zo stelt Marx echter, zullen zich tegen die bourgeoisie keren: 
De wezenlijke voorwaarde voor het bestaan en voor de heerschappij van de bourgeoisklasse is de opeenhoping van rijkdom in de handen van privaatpersonen, de vorming en vermeerdering van het kapitaal; de voorwaarde van het kapitaal is de loonarbeid. De loonarbeid berust uitsluitend op de concurrentie van de arbeiders onder elkaar. De vooruitgang van de industrie, wier willoze en verzetsloze drager de bourgeoisie is, stelt in de plaats van de isolering van de arbeiders door de concurrentie hun revolutionaire vereniging door de associatie. Met de ontwikkeling van de grootindustrie wordt dus onder de voeten van de bourgeoisie de bodem zelf weggetrokken, waarop zij produceert en zich de producten toe-eigent. Zij produceert voor alles haar eigen doodgraver. Haar ondergang en de zege van het proletariaat zijn even onvermijdelijk.
D.De latere Marx: de fetisjismetheorie
In het Communistisch Manifest had Marx nog gesteld dat de bourgeoisie ‘in de plaats van de met godsdienstige en staatkundige zinsbegoocheling omhulde uitbuiting de openlijke, schaamteloze, directe, dorre uitbuiting (heeft) gesteld.’ De suggestie is dat de bourgeoisie komaf heeft gemaakt met allerlei religieuze en sacrale illusies die de uitbuiting toedekken. In zijn latere werk stelt Marx dat de realiteit iets genuanceerder is. Het is allesbehalve zo dat in het moderne kapitalisme de uitbuiting openlijk zichtbaar is. Dat was zo in prekapitalistische maatschappijen, waar geweld vaak een sleutelrol speelde in de uitbuiting. Die uitbuiting verliep er via de toe-eigening van een deel van het product door de heersende klasse (b.v. de belastingen die de feodale heer oplegde aan zijn lijfeigenen en vaak met geweld afdwong). In het kapitalisme daarentegen is de uitbuiting niet op openlijk geweld gebaseerd, maar op de markt, en die markt is in staat de uitbuiting op ingenieuze wijze te verhullen. Precies daarom is kritiek nodig: om de uitbuiting opnieuw zichtbaar te maken. 
De manier waarop de verhulling in het kapitalisme plaats vindt, zo meent Marx, installeert eigenlijk opnieuw een soort religieuze schijn. De moderniteit had alles wat sacraal was, onttoverd, maar brengt nieuwe schijnbaar religieuze illusies voort. Dit komt volgens Marx omdat het kapitalisme functioneert op een fetisjistische wijze. De term fetisjisme verwijst oorspronkelijk naar een primitieve vorm van religie, waarbij verondersteld wordt dat dingen bovennatuurlijke krachten bezitten. Volgens Marx zien we paradoxaal genoeg in de moderne maatschappij een terugkeer van zo’n primitieve religie. Hij spreekt over de ‘religie van het alledaagse leven’ die ervoor zorgt dat mensen in het kapitalisme in een soort schijnwereld leven.
Deze fetisjismetheorie zal Marx vooral ontwikkelen in zijn hoofdwerk, Het Kapitaal. Dit werk begint als volgt: ‘De rijkdom van de maatschappijen, waarin de kapitalistische productiewijze heerst, heeft de vorm van een “kolossale opeenhoping van waren”, waarvan de afzonderlijke waar de elementaire vorm is. Ons onderzoek begint dan ook met de analyse van de waar.’ De koopwaar heeft enerzijds een gebruikswaarde (het heeft een bepaald nut), en een ruilwaarde (die tot uitdrukking komt in de prijs). Waar de gebruikswaarde intrinsiek tot het voorwerp behoort, is de waarde of ruilwaarde echter een product van maatschappelijke (ruil)verhoudingen.
Waren zijn volgens Marx bijzondere voorwerpen. Het zijn ‘met de zintuigen waarneembare, bovennatuurlijke of maatschappelijke dingen’ (‘ein sinnlich übersinnliches Ding’). Er is een dimensie aan de waar die niet zichtbaar of grijpbaar is, maar toch heel reëel is. De waarde van de waar (uitgedrukt in de prijs) is immers niet inherent aan het ding, maar is een maatschappelijk construct (ze is afhankelijk van de maatschappelijk noodzakelijke arbeidstijd, en komt tot stand doorheen allerlei ruilprocessen op de markt).
Die prijs is echter veranderlijk, en de prijsschommelingen zijn het gevolg van complexe maatschappelijke processen. De prijs komt tot stand doorheen allerlei productie- en ruilverhoudingen tussen mensen, en heeft iets raadselachtigs. Marx noemt de koopwaar daarom een ‘maatschappelijke hiëroglief’, die ontcijferd moet worden net zoals je een onbekende taal moet ontcijferen. Marx gaat de koopwaar vervolgens vergelijken met een religieuze schim:
De warenvorm en de waardeverhouding van de arbeidsproducten, waarin deze vorm tot uitdrukking komt, [hebben] absoluut niets te maken met de fysische eigenschappen van de waren en met de daaruit voortvloeiende materiële betrekkingen. Het is slechts de bepaalde maatschappelijke verhouding van de mensen zelf, die voor hen de fantasmagorische vorm van een verhouding tussen dingen aanneemt. Willen wij een analogie vinden, dan moeten we vluchten in het schimmenrijk van de religieuze wereld. In die wereld bezitten de producten van het menselijke brein zelfstandige gedaanten, die — begiftigd met een eigen leven — in een onderlinge verhouding en in een verhouding tot de mensen staan. En zo is het ook in de warenwereld gesteld met de producten van menselijke hand. Dit noem ik het fetisjkarakter, dat de arbeidsproducten krijgen zodra zij als waren worden geproduceerd; dit karakter is derhalve onverbrekelijk met de warenproductie verbonden.
De kerngedachte van Marx is dat de waarde van de koopwaar (die tot uitdrukking komt in de prijs) eigenlijk het resultaat is van een sociale verhouding (tussen producenten), maar niettemin een inherente eigenschap van het ding zelf lijkt: de waarde lijkt inherent aan het ding. Mensen blijven blind daarbij voor de onderliggende sociale verhoudingen. Tegelijk is dit een raar ding, want het lijkt een eigen leven te lijden: de prijs fluctueert bijvoorbeeld. Dat is precies waarin het fetisjistisch karakter van de waar ligt: het is een ding dat magische krachten of een eigen leven lijkt te hebben. 
Marx heeft hierbij vooral oog voor een heel belangrijke fetisj, namelijk het kapitaal. Tal van economisten in zijn tijd verdedigden de stelling dat de winst het inkomen van het kapitaal is, net zoals het loon het inkomen van de arbeider is. Kapitaal brengt met andere woorden inkomen voort, net zoals arbeid. Marx tracht dit te ontmaskeren: in laatste instantie is de winst eigenlijk toegeëigende arbeid. Kapitaal als een som geld kan onmogelijk uit zichzelf méér geld genereren. Maar in het alledaagse economische leven en in de economische theorie verschijnt het kapitaal echter als een fetisj: een magisch object dat als het ware uit zichzelf in omvang toeneemt. Het hoogtepunt van dit fetisjisme is wat Marx het ‘fictief kapitaal’ noemt. Dit is het beurskapitaal, dat in omvang toeneemt zonder, zoals bij het industrieel kapitaal wel het geval is, de omweg van de reële productie te maken. Het functioneert op zo’n manier dat het de onderliggende (uitbuitings)verhoudingen volledig aan het oog onttrekt en als het ware vanuit zichzelf in waarde toeneemt. Dat is een soort van mysterie waarin marktactoren al te graag geloven, en dat pas door kritisch wetenschappelijk onderzoek ontmaskerd kan worden.
Het resultaat is wat Marx zoals reeds gesteld een ‘religie van het alledaagse leven’ noemt: een schijnwereld die door tal van economische theorieën maar ook door alledaags economisch discours wordt bekrachtigd. Wanneer in de krant bijvoorbeeld te lezen staat dat ‘de markten’ positief reageren op een bepaalde politieke beslissing, dan is dat eigenlijk een fetisjistische manier van spreken, die doet alsof dingen (markten) kunnen reageren, denken of beslissen. De achterliggende verhoudingen tussen mensen worden daarbij verhuld. 
Marx gebruikt deze term niet, maar hij lijkt te suggereren dat er in het kapitalisme een soort ‘herbetovering’ plaats vindt, die opnieuw vormen van religieuze schijn introduceert. De betovering van de beurscijfers, het mirakel dat aandeelhouderswaarde vanzelf lijkt te groeien, de mysterieuze aantrekkingskracht van allerlei koopwaar uitgestald in etalages van winkels, de mystiek van het geld dat een intrinsieke kracht lijkt te hebben om bergen te verzetten: allemaal zijn het voorbeelden van een soort fetisjistische schijn die de huidige economie kenmerkt. Marx suggereert op die manier dat de moderniteit nog niet modern genoeg is, maar in het teken blijft staan van een soort religieuze schijn. Het komt erop aan die weg te nemen, zodat de onderliggende sociale verhoudingen (die uitbuitingsverhoudingen zijn) bloot komen te liggen. Achter de dividenden op aandelen of de interest op spaarboekjes schuilt immers een proces van toe-eigening van maatschappelijke of collectief geproduceerde rijkdom in private handen.
1.2.2.Max Weber: de triomf van de doelrationaliteit
De Duitse socioloog Max Weber (1864-1920) ontwikkelde een krachtige analyse en diagnose van het proces van modernisering. Modernisering is voor hem de ontwikkeling waarbij het sociale handelen (dat verschillende gestaltes kan aannemen, b.v. economisch, politiek, cultureel enz.) in toenemende mate gerationaliseerd geraakt. 
Rationalisering kan in principe twee vormen aannemen. Enerzijds is er waarderationaliteit, waarbij het handelen methodisch wordt georganiseerd om een bepaalde inhoudelijke waarde te realiseren. Anderzijds is er doelrationaliteit, waarbij het efficiënt realiseren van een doel vooropgesteld wordt. Doelrationaliteit is een vorm van efficiëntiedenken, waarbij men de gegeven doelen aanvaardt en niet ter discussie stelt (b.v. winst maken in de economie) maar vooral gefocust wordt op de meest efficiënte middelen om die doelen te bereiken.
Voorbeelden van waarderationaliteit zijn de gelovige, die heel zijn leven in dienst stelt van zijn religieuze waarden, of de ideologisch geïnspireerde politicus die zich wijdt aan de realisatie van zijn idealen. Hij gaat daarbij soms bepaalde offers brengen, die irrationeel lijken vanuit het perspectief van iemand die louter doelrationeel denkt. Het typische voorbeeld van die doelrationaliteit is de moderne economie, waarbij het erop aankomt de productie- en ruilprocessen zo rationeel en efficiënt mogelijk te organiseren om zo’n hoog mogelijk rendement te behalen. Daartoe wordt het productieproces opgesplitst in kleine onderdelen, wordt er een vergaand systeem van arbeidsdeling toegepast, en ontstaan er rationele, wetenschappelijke gesteunde methoden om het productieproces te beheersen. Doelen en middelen worden zo optimaal en efficiënt mogelijk op mekaar afgestemd. Kwantificatie en berekening zijn hierbij van centraal belang.
In de moderne maatschappij is het de doelrationaliteit die de overhand haalt, aldus Weber. De waarderationaliteit delft het onderspit. Efficiëntie en performantie staan met andere woorden centraal. Universiteiten pogen zo efficiënt mogelijk zoveel mogelijk studenten op te leiden en wetenschappelijke publicaties te produceren. De overheid gaat een rationeel georganiseerd bureaucratisch apparaat inzetten om optimaal de samenleving te kunnen besturen. En ook veel individuen gaan hun leven vorm geven vanuit een soort rationele doel-middel logica. De keuze van een opleiding of een job, en soms zelfs een partnerkeuze worden ingegeven vanuit instrumentele overwegingen. Waarderationaliteit, de gerichtheid op substantiële waarden, is naar de achtergrond verdreven. 
Extreem doorgedreven doelrationaliteit kan nochtans zelf irrationele consequenties hebben, zo zouden filosofen na Weber laten zien. Denk aan de ecologische crisis. Bedrijven zijn toonbeelden van doelrationaliteit: alle processen worden tot in het detail berekend en georganiseerd, alles wordt gemonitord, niets wordt aan het toeval overgelaten in functie van optimale efficiëntie. Tegelijk leidt het samenspel van gerationaliseerde spelers op de markt tot mondiale economische crises zoals klimaatverandering of biodiversiteitsverlies, die het toppunt van irrationaliteit lijken.
Door dit moderne rationaliseringsproces wordt de economie een eigenstandig maatschappelijk domein, dat eigen methodes en vormen van weten ontwikkelt om zijn specifieke doel te bereiken. Ook andere domeinen gaan zich in toenemende mate autonoom manifesteren. Weber noemt dit proces ‘sociale differentiatie’. Er ontstaat een domein van het recht, van de politiek, de cultuur, de techniek, telkens met zijn eigen specialisten, methoden, vormen van weten enzovoort. Binnen elk van die domeinen vinden rationaliseringsprocessen plaats: pogingen om allerlei deeltaken efficiënter te laten verlopen, en met beperkte middelen de domeinspecifieke doelen te bereiken. 
Door die moderne rationaliseringsprocessen verdwijnt gaandeweg het premoderne, overkoepelende religieuze betekenissysteem. In een premoderne maatschappij was de economische productie en circulatie ingebed in en ondergeschikt aan een omvattende symbolische orde waarin religie centraal stond. Typerend is bijvoorbeeld hoe de katholieke kerk interest verbood in de middeleeuwen. De economie was er geen doel op zich, geen zelfstandig domein, maar stond in dienst van die overkoepelende orde.
In de moderne maatschappij worden recht, economie, politiek, enzovoort steeds meer aangestuurd vanuit de eigen logica binnen elk domein. Elk van die sferen heeft eigen methodes, problemen, doelstellingen, logica’s. De religie wordt één sfeer naast de andere. De economie gaat zich losmaken van de religie en functioneren volgens eigen, interne criteria en principes.
Het gevolg van het wegvallen van die overkoepelende betekenis, zo stelt Weber, is dat de werkelijkheid ‘onttoverd’ geraakt. Symbolische en religieuze betekenissen verliezen aan kracht, en rationalisering en verzakelijking komen in de plaats. Alles wordt berekenbaar, alles wordt een kwestie van doel/middel afwegingen. Weber stelt het als volgt:
(E)r zijn geen mysterieuze, onberekenbare krachten in het geding, maar we kunnen in principe alles beheersen op basis van berekening. Dit betekent dat de wereld onttoverd is. Men moet niet langer zijn toevlucht nemen tot magische middelen om geesten te bezweren of af te smeken, zoals de primitieve mens deed, voor wie mysterieuze machten bestonden. Technische middelen en berekening volstaan.
Dit proces van rationalisering heeft belangrijke gevolgen voor het individu: dat wordt geconfronteerd met verschillende sferen, elk met hun eigen logica, en die verschillende logica’s kunnen met mekaar botsen. Het individu geraakt verbrokkeld, verliest zijn harmonie. Het herkent zich ook steeds minder in de maatschappelijke constellatie zoals die opgesplitst raakt in verschillende domeinen. Het vindt er moeilijker zijn eigen weg of zijn eigen plaats.
De reactie hierop is een vlucht naar de innerlijkheid: het individu trekt zich in zichzelf terug, en cultiveert zijn eigen, interne, subjectieve gevoelsleven. Emoties worden belangrijk, net als artistieke expressie en authenticiteit. Er ontstaat een subjectieve belevingscultuur, waarbij individuen hun eigen subjectiviteit exploreren en beleven, ver van de verzakelijkte gang van het moderne leven.
Hoewel het beeld van de moderniteit dat Weber schetste, behoorlijk troosteloos lijkt, besefte Weber dat een terugkeer naar vroeger onmogelijk is, en verdedigde hij onder andere het kapitalistische economische model, inclusief de discipline die dit oplegt aan de arbeid en het denken in termen van individuele nutsmaximalisatie. Tegelijk was hij erg kritisch voor het proces van bureaucratisering dat hij overal rond zich zag toenemen, vooral in de overheid, maar ook in bedrijven en andere organisaties. Bureaucratisering is eigenlijk de rationalisering van menselijke organisaties, gebaseerd op een uitgesproken arbeidsdeling, hiërarchische bevelsverhoudingen, onpersoonlijke regels en aanwervingen op basis van objectieve kwalificaties.
Het nadeel van dit bureaucratiseringsproces is dat het niet meer mogelijk is om te gaan met individuele, particuliere gevallen. De administratie bijvoorbeeld behandelt iedereen gelijk, conform algemeen geldende, objectieve regels. Er is geen oog meer voor heel specifieke, individuele situaties. Bureaucratisering wordt in het algemeen gekenmerkt door depersonalisering: elk persoonlijk, kwalitatief, irrationeel, oncalculeerbaar element of gevoel wordt uitgeschakeld. Professionalisme en emotionele onthechting komen in de plaats van empathie, gevoelsmatige betrokkenheid en de aandacht voor individuele, particuliere situaties. In de woorden van Weber: 
in alle economische ondernemingen die gerund worden op moderne wijze, is rationele calculatie manifest op elk niveau. Daardoor worden de prestaties van elke individuele arbeider mathematisch gemeten, elke mens wordt een radertje in de machine, en, zich daarvan bewust, is zijn enige zorg of hij een groter radertje kan worden.
Dit proces van bureaucratisering vormt de achtergrond van Webers pessimistische tijdsdiagnose: ‘Geen bloeiende zomer ligt voor ons, maar eerder een poolnacht van ijzige duisternis en hardheid, eender welke groep nu triomfeert’. De bureaucratische, rationale controle functioneert als een ‘ijzeren kooi’ waaraan we ons moeilijk kunnen onttrekken.
1.2.3.Jürgen Habermas: de kolonisering van de leefwereld
Sinds de Verlichting is de menselijke autonomie en emancipatie dank zij het gebruik van de rede een cruciale waarde. De dominantie van de instrumentele rationaliteit (het doel-middeldenken of efficiëntiedenken) stelt dit ideaal echter voor een grote uitdaging: als de rede louter een instrument is geworden voor efficiënt management en middelenbeheer, leidt ze dan niet eerder tot nieuwe vormen van bevoogding en dominantie, eerder dan tot mondigheid en emancipatie? In hun beroemde boek ‘Dialectiek van de Verlichting’ gaan de neomarxistische filosofen Adorno en Horkheimer beargumenteren dat Auschwitz het symbool is van die omkering: de rede is hier een instrument geworden voor het efficiënt uitroeien van massa’s mensen, in plaats van een middel tot bevrijding.
Habermas meent echter dat er naast de instrumentele rationaliteit, die gericht is op efficiëntie, controle en dominantie, ook zoiets bestaat als communicatieve rationaliteit. Dit is een vorm van rationaliteit die ingebed is in intersubjectieve relaties van communicatie. Heel eenvoudig: in een gesprek kan je argumenten uitwisselen om mekaar rationeel te overtuigen. Die rationaliteit is niet strategisch of instrumenteel: het gaat er niet om zo efficiënt mogelijk controle uit te oefenen of iemand in een bepaalde richting te duwen, maar aan de hand van goeie argumenten iemand intrinsiek te overtuigen. In een gesprek ga je de ander niet louter als instrument of middel bejegenen: impliciet ga je ervan uit dat je gesprekspartner een rationele persoon is. In een discussie maak je bepaalde claims, en die kunnen ter discussie gesteld worden. Zo kan je in vraag stellen of de waarheid wordt gesproken (‘is je bewering dat de zon morgen zal schijnen, wel waar?’), of de claim normatief gerechtvaardigd is (‘hoe kan jij weten dat het morgen mooi weer zal zijn?’) en of de claim waarachtig is (‘beweer je niet enkel dat het morgen mooi weer zal zijn omdat je mij uit het huis wil om het huis voor jou alleen te hebben?’). Op die basis ontwikkelt Habermas een ideaal van rationele, machtsvrije communicatie (zie hierover ook het hoofdstuk over democratie).
Er bestaat dus nog een ander type van rationaliteit dan de instrumentele rationaliteit die centraal is komen te staan in de moderne economie (het kapitalisme) en de moderne staat (de bureaucratie). Tegenover deze ‘systemen’ en hun instrumentele rationaliteit poneert Habermas de leefwereld, die precies gebaseerd is op communicatieve rationaliteit (dit begrip gaat terug op de filosofie van Husserl, zie elders in de cursus). De leefwereld is volgens Habermas fundamenteel: het gaat om de structuren die zorgen voor betekenisgeving, gedeeld begrip en sociale integratie, zoals cultuur en traditie. 
Het probleem is, aldus Habermas, dat de systemen economie en politiek zich hebben afgesplitst van de leefwereld en ervan ontkoppeld zijn. In deze systemen wordt steeds minder gebruik gemaakt van de communicatieve rationaliteit die kenmerkend is voor de leefwereld. In de economie gaat het niet meer om het realiseren van wederzijds begrip via communicatie, maar om instrumentele rationaliteit: het zo efficiënt mogelijk realiseren van voorgegeven en niet meer ter discussie staande doelen zoals winstmaximalisatie of groei. Interacties worden er gestuurd door geld, eerder dan door rationele communicatie. Dit soort interacties zijn efficiënter, eenvoudiger en eenduidiger. Ze maken het mogelijk om de omweg van een gesprek te vermijden. In de politiek (vooral in het bureaucratisch staatsapparaat, cf. Weber) is niet geld, maar macht het centrale sturingsmedium. Dank zij de media geld en macht ontstaan vaste, instrumentele handelingspatronen. Voor een ambtenaar in het overheidsapparaat of een werknemer in het bedrijf staan de doelen vast, hij of zij moet enkel zo efficiënt mogelijk die doelen bereiken, en daartoe de nodige contracten afsluiten, geldtransacties doen, bevelen geven aan ondergeschikten enzovoort. De mensen in kwestie moeten niet overtuigd zijn van die doelen, er moet geen instemming of consensus over bestaan. Er wordt van hen niet verwacht dat ze hier een gesprek over beginnen. Zeker in grootschalige, complexe organisaties die kenmerkend zijn voor de moderne economie, is het moeilijk om communicatieve overeenstemming te vinden, en wordt sociale integratie integendeel bewerkstelligd door de sturingsmedia geld en macht. Geldtransacties gaan de economie bijvoorbeeld samenhouden. Daardoor krijgt de economie ook een soort ondoorzichtigheid of opaciteit: geld krijgt een eigen logica, met eigen wetmatigheden, waaraan individuen onderworpen zijn. Dit staat haaks op de logica die aanwezig is in de leefwereld, waar alles het voorwerp kan worden van een gesprek.
Nochtans kunnen deze systemen niet zonder de leefwereld bestaan. Zonder een geheel van achterliggende gedeelde interpretatiekaders, normen en waarden zou een economie nooit kunnen functioneren. In die zin is de economie in laatste instantie ingebed in en afhankelijk van de leefwereld, ook al is ze er een stuk van ontkoppeld. Het probleem is echter dat de economie zich zo ontwikkelt dat ze de leefwereld gaat aantasten en zelfs kapotmaken. Dit is de befaamde these van de ‘kolonisering van de leefwereld’ van Habermas. Steeds meer aspecten van het samenleven worden onderhevig aan economische logica’s, ook degene die tot de leefwereld behoren. Denk aan de commercialisatie van de zorg of het onderwijs, of de vermarkting van cultuur. Als niet langer communicatie maar geldtransacties centraal staan, gaat dit de leefwereld (als horizon van gedeelde normen en betekenissen) aantasten. In principe zouden de systemen (economie en politiek) ten dienste moeten staan van de leefwereld. Vandaag is die leefwereld echter steeds meer onderworpen aan de logica’s van het systeem, waardoor de leefwereld gefragmenteerd geraakt en kwetsbaar wordt. Gevolgen die Habermas bespreekt zijn vormen van sociale desintegratie (het uiteenvallen van sociale verbanden, zoals de familie of de gemeenschap), anomie (het wegvallen van gedeelde betekenissen), vervreemding (het gevoel nergens nog toe te behoren), demoralisatie (een onwil of onvermogen van mensen om verantwoordelijkheid op te nemen voor hun handelen), en sociale instabiliteit (de sociale orde wordt kwetsbaar door het wegvallen van gedeelde betekenissen en normen). 
Een typisch voorbeeld van de kolonisatie van de leefwereld is de consumptiesamenleving, waarin de logica van het geld steeds dieper doordringt in  de persoonlijke levenssfeer, de identiteit van mensen, hun zelfverstaan. Ook de verzorgingsstaat is een voorbeeld van de kolonisering van de leefwereld,  in de mate steeds meer zorgfuncties opgenomen worden door overheidsdiensten waarvoor mensen niet langer burgers, maar louter klanten zijn. 
HOOFDSTUK 1.3.
Moderniteit en de zoektocht naar het authentieke leven
De moderniteit stelt het individu voor grote uitdagingen. De zin en betekenis van het bestaan zijn niet langer voorgegeven. De mens moet zelf een zinvolle wereld scheppen, en dat zonder te kunnen terugvallen op bestaande fundamenten. Dat is een destabiliserende ervaring. Er is geen voorafgaande harmonie in de wereld, er is geen duidelijke plaats die je in die wereld kan innemen, maar er moeten wel keuzes gemaakt worden. Daarenboven bemoeilijken het onpersoonlijke, anonieme karakter van de moderne economie en de staat dit proces van betekenisgeving. Wat mensen belangrijk vinden, zoals cultuur, religie, traditie, sociale relaties, staat sterk onder druk van de systeemimperatieven van de economie en de politiek. 
Het is in het licht van die moderne context dat het belang van het hedendaagse authenticiteitsideaal begrepen moet worden. Zeker vanaf de 19de eeuw gaan filosofen zich met dit thema bezig houden. Ze focussen minder op de abstracte vraag ‘wat is de mens’, maar meer op de concrete vraag ‘wie ben ik’? Of hoe moet ik mijn bestaan vormgeven? Moet ik me gewoon voegen naar sociale verwachtingen en doen zoals iedereen doet? Hoe kunnen mijn keuzes zinvol en authentiek of ‘echt’ zijn? Dit zijn vragen die onder andere door existentiefilosofen worden gesteld. We bespreken in dit hoofdstuk drie typische vertegenwoordigers hiervan, namelijk Kierkegaard, Heidegger en Sartre. 
1.3.1.Kierkegaard
De Deen Søren Kierkegaard (1813-1855) wordt algemeen gezien als één van de eerste existentiefilosofen, die, wars van het systematische denken van vorige generaties filosofen (in het bijzonder Hegel), vooral de concrete mens in zijn singuliere existentie centraal wil plaatsen. Daarbij speelt het christelijke geloof een cruciale rol. Kierkegaard nam op dat vlak Kants kritische filosofie erg serieus. Ondanks wat generaties filosofen en theologen hadden gepoogd, is het niet mogelijk kennis te ontwikkelen over God, zo had Kant betoogd. Er is geen rationeel, filosofisch of wetenschappelijk fundament voor het bestaan van God. Maar dat maakt in de ogen van Kierkegaard de weg precies open om het ‘geloof’ in de eigenlijke zin van het woord in ere te herstellen. 
Kierkegaard begrijpt geloof heel sterk in termen van de bestaanservaring van de enkeling. Allerlei speculatieve filosofische systemen, zoals dat van de idealistische Duitse filosoof Hegel, bleven blind voor het individuele en het particuliere. Aan de hand van zo’n systeemfilosofie kan je nooit begrijpen wat ‘existeren’ betekent, en wat het belang is van de ‘innerlijkheid’. Dit soort filosofie leidt mensen ertoe in onpersoonlijke of anonieme termen te gaan denken, geen rekening te houden met spontane gevoelens, of het innerlijke niet te gaan exploreren. Abstracte theorieën en concepten leiden weg van de vraag wat het betekent te ‘leven’ als concrete mens. 
Die abstracte systeemfilosofie was volgens Kierkegaard de uitdrukking van een breder probleem in de moderne cultuur, waarbij er steeds meer wordt gedacht in heel abstracte en onpersoonlijke termen. Mensen onderwerpen zich steeds meer aan onpersoonlijke instituties: de burger wordt een vertegenwoordiger van de publieke opinie, de professor wordt een vertegenwoordiger van de academische filosofie. Kierkegaard stelt daartegen: ‘Niemand, geen mens, durft “ik” te zeggen.’ Hij wil opnieuw plaats ruimen voor de heel individuele, particuliere existentiële ervaring. Het ‘ik’ kan immers helemaal niet opgelost worden in abstracte, objectiverende wetenschappelijke of filosofische denksystemen.
Deze kritiek betekent niet dat Kierkegaard een tegenstander zou zijn van het objectieve, wetenschappelijke denken. Het probleem is echter dat dit objectiverende, abstracte denken dominant is geworden, ook buiten zijn eigenlijke terrein, waardoor we het gevoel hebben verloren voor het unieke, concrete individu. De persoonlijke ervaring, de innerlijke emotie geraken ondergesneeuwd door het denken in universele begrippen en theoretische algemeenheden. Dit speelt ook op het vlak van het geloof: wanneer godsdienst louter een kwestie wordt van abstracte begrippen en theoretische speculaties, verdwijnt de religieuze beleving op de achtergrond. En dat is problematisch, want de kernvragen, namelijk hoe te leven of te existeren, hoe invulling te geven aan je concrete leven, kan je nooit oplossen aan de hand van abstracte argumenten of theorieën. Daarvoor is een verruimd zelfbegrip en een diepere innerlijke ervaring nodig. 
Volgens Kierkegaard gaat het er daarom niet om, een nieuw soort abstracte theorie te ontwikkelen van de menselijke existentie. Wat hij daarentegen probeert te doen in veel van zijn werk, dat niet toevallig een heel poëtische inslag heeft, is om de lezer te laten aanvoelen wat het betekent te leven op basis van bepaalde opvattingen. In verschillende van zijn werken onderscheidt hij drie basisvormen van het menselijke bestaan, namelijk de esthetische, ethische en religieuze levenshouding. Kierkegaard gaat deze levensopvattingen niet beargumenteren of weerleggen, maar op een levendige manier probeert hij de implicaties ervan te laten zien voor het individuele bestaan. De lezer wordt niet rechtstreeks overtuigd: Kierkegaard laat de verschillende levensopvattingen of levensstijlen als het ware voor zichzelf spreken, en het is aan de lezer om te beslissen. 
Deze drie basisvormen lijken niettemin toch in een soort hiërarchische volgorde te staan, wat al blijkt uit de titel van één van zijn boeken, Stadia op de levensweg (1845). De drie ‘stadia’ zijn in zekere zin ook levenservaringen die Kierkegaard zelf doormaakte in zijn eigen leven. Hoewel er een soort hiërarchie of opeenvolging lijkt te bestaan, is het toch belangrijk te onderstrepen dat de overgang van één stadium naar het andere geen automatisch of logisch proces is, maar een sprong van het individu veronderstelt. Het gaat om vrijwillige persoonlijke keuzes om je leven op een bepaalde manier vorm en zin te geven.
1.Het esthetische stadium
In het esthetische stadium leeft de mens van moment tot moment, en is hij vooral uit op momentaan plezier. Hij laat zich meeslepen door allerlei verlokkingen en belevenissen, waarbij de zinnelijkheid, het avontuur en het onmiddellijke gevoel centraal staan. Het symbool voor deze levenshouding is Don Juan, de verleider die los van enig engagement op zoek gaat naar pleziertjes. 
Deze levenshouding ontbeert elk engagement: er is geen enkele toewijding op langere termijn. Men laat zich louter meeslepen door het onmiddellijke gevoel, wat ook betekent dat er geen vaste ankerpunten zijn in het leven, geen continuïteit. Het individu is niet gericht op iets wat hem overstijgt, maar is vooral met zichzelf bezig.
De esthetische houding betekent niet dat het individu niet berekenend kan zijn. Don Juan kan bijvoorbeeld heel strategisch te werk gaan in zijn pogingen om een ander te versieren. Hij staat open voor allerlei mogelijkheden van het leven (nieuwe plezierige ervaringen, nieuwe relaties), maar hij heeft geen lange-termijnprojecten of idealen. Daardoor blijft hij afhankelijk van wat of wie toevallig op zijn levenspad komt. Hij hecht daarbij een groot belang aan uiterlijkheden, zoals rijkdom en macht, schoonheid en aantrekkelijkheid. Hij blijft daardoor ook gebonden aan het vergankelijke en onzekere, want al deze zaken waarnaar hij uitkijkt, kunnen wegvallen, waardoor ook zijn bestaansreden kan verdwijnen. Fundamenteel is zijn houding passief: hij ondergaat vooral wat hem overkomt. Er is geen zingevende basis in het leven, geen patroon in zijn leven dat eenheid schept in wie hij is. 
De voortdurende zoektocht naar steeds nieuwe ervaringen en genietingen wordt op den duur echter leeg en inhoudsloos, en alle zinnelijke bevredigingen ten spijt, blijft dit leven op een fundamentelere manier onbevredigend. Dit bestaan is ook een eenzaam bestaan, gezien het zonder duurzame engagementen of hechtingen blijft. Dit brengt het individu ertoe om meer houvast te zoeken en een meer zinvol bestaan na te streven. Individuen kunnen die conclusie echter ook trachten te ontwijken, door zich zoals een zakenman te storten op zijn activiteiten, om op die de vraag hoe echt te leven uit de weg te gaan.
2.Het ethische stadium
De vertwijfeling in het esthetische stadium kan het individu ertoe brengen zijn bestaan helemaal anders vorm te geven, en de ethische wet te gaan volgen. Die beslissing betekent dat het zich afwendt van de uiterlijkheden van de estheet, om zich op zichzelf te gaan richten, en verantwoordelijkheid te gaan opnemen voor zijn eigen handelen. Waar de estheet zich nog passief opstelde ten opzichte van wat op hem afkomt, gaat de persoon in het ethische stadium zich bezinnen over zichzelf, en bewust trachten te handelen in de wereld. Het individu ontwikkelt een bepaald ideaal zelfbeeld, dat een vastheid heeft en niet langer onderhevig is aan wisselvalligheden. Het gaat zich nu in volle ernst wijden aan het leven volgens vaste normen, geboden en verboden, die niet enkel voor hemzelf, maar voor iedereen gelden. Het individu raakt betrokken op anderen, en gaat vaste relaties en engagementen aan. De wereld krijgt door dit ethische engagement ook een zekere stabiliteit. Symbool voor dit stadium is Socrates, die bij uitstek verantwoordelijkheid opneemt voor zijn daden.
Tegelijk is ook deze levenshouding niet helemaal bevredigend. Het individu kan spanningen ervaren tussen verschillende morele plichten, geconfronteerd worden met zijn eigen beperkingen en zondigheid, het kan het gevoel hebben moreel tekort te schieten. Daardoor ontstaat een soort schuldbewustzijn en vertwijfeling.
3.Het religieuze stadium
Dat kan het individu ertoe brengen de sprong te maken naar het religieuze stadium, waarbij het zichzelf als het ware loslaat en zich overgeeft aan God. Het gaat hier in strikte zin om een sprong, want er is geen rationele of andere objectieve basis voor het geloof. De rede kan hier geen rol spelen. Er speelt zelfs een soort circulariteit: de sprong maken naar het geloof kan je enkel doen uit geloof, er is geen rationele basis voor. Dit is paradoxaal, want ondanks de onzekerheid over God vereist het godsgeloof volledige toewijding. Het individu geeft zich volledig over aan de transcendente, persoonlijke God. Religieuze instituties spelen hierbij geen rol: het gaat om een heel persoonlijke, emotionele gerichtheid op God (Kierkegaard was zelf protestant). In Kierkegaards eigen woorden: ‘Het spiritueel, en vooral religieus bestaan, is niet gemakkelijk; de gelovige zweeft voortdurend boven een diepte van 70.000 vadem water.’ Hij heeft met andere woorden geen vaste grond onder de voeten, maar geeft zich vol vertrouwen over.
Typische figuur is Abraham, die bereid is zijn zoon Isaak op te offeren op vraag van God, hoewel volgens het bijbelverhaal Isaak in laatste instantie wordt vervangen door een ram. Het gaat hier om een test van Abrahams geloof, waarbij Abraham een conflict ervaart met zijn spontane neigingen als vader en met het morele principe volgens hetwelk het verboden is een mens te doden. Het offeren van je zoon is een daad die onmogelijk volgens ethische principes begrepen kan worden, en omstanders zouden het ongetwijfeld hebben gezien als een schande. Je kan dit enkel begrijpen vanuit de individuele relatie van de mens Abraham tot ‘het absolute’, God. De daad is moeilijk verstaanbaar te maken voor anderen. Abraham heeft zich overgeleverd aan God, en is bereid daarvan de volledige consequenties te dragen. 
Kierkegaards suggestie (gebaseerd op zijn eigen levenservaring en –traject), is dat enkel in de overgave aan God het individu de vervulling van het bestaan of de verzoening met het bestaan kan vinden. Pas dan wordt de menselijke existentie betekenisvol en gerechtvaardigd. 
Het belang van Kierkegaard situeert zich op verschillende vlakken. Hij richtte de filosofische aandacht weg van theoretische systemen, en focuste op de existentiële beleving van het individu. Hij had aandacht voor hoe het moderne individu de werkelijkheid ervaart, en gaf een indringende beschrijving van verschillende levenshoudingen die dat individu kan aannemen. En tenslotte ontwikkelde hij een existentieel gegronde opvatting van wat geloof kan betekenen in een moderne context, waarin niet langer op dezelfde manier over God en religie gedacht kan worden als voorheen.
1.3.2.Heidegger: ‘Sein zum Tode’
De Duitse filosoof Martin Heidegger (1889-1976) is één van de meest invloedrijke filosofen van de 20ste eeuw, hoewel hij ook een controversiële figuur is, omwille van zijn korte lidmaatschap van de NSDAP en zijn antisemitische uitspraken. Een belangrijke inspiratiebron van Heidegger is het werk van Edmund Husserl, de grondlegger van de fenomenologie. Husserl liet zien dat het bewustzijn geen gesloten vat is met ideeën (zoals Descartes had gesteld), maar betrokken is op de wereld. Het bewustzijn is altijd al gericht op de wereld, die op een bepaalde manier verschijnt aan het bewustzijn. De fenomenologie onderzoekt hoe die wereld aan het bewustzijn verschijnt (vandaar het begrip ‘fenomeen’, datgene wat verschijnt). Een mens verschijnt oorspronkelijk bijvoorbeeld niet als een hoop cellen of organen, maar als een concrete ander. We horen niet allerlei losse geluiden, maar wel vloeiende muziek: dat is de wijze waarop het bewustzijn de wereld ervaart.
Volgens Husserl is de oorspronkelijke relatie van het bewustzijn tot de leefwereld fundamenteel, en gaat ze vooraf aan de meer objectiverende beschouwing van de wetenschap. De wetenschap maakt gebruik van idealiseringen (b.v. wiskundige modellen), en objectiveringen (b.v. verifieerbare grootheden). Ze is met andere woorden gebaseerd op constructies. Het probleem van de wetenschap is echter dat ze vergeet dat ze met constructies werkt, en denkt dat haar constructies (b.v. haar theoretische modellen) de ware werkelijkheid vormen. 
De wetenschap komt eigenlijk pas in tweede instantie, maar moderne mensen neigen ertoe te denken dat ze eerst komt. We doen aan wetenschap in heel specifieke contexten (in het labo, in de studeerkamer), maar in het dagelijkse leven verschijnt de werkelijkheid helemaal anders. In feite horen we geen trillingen, maar muziek. We zwemmen niet in H2O maar in water. We zitten op een stoel en niet op een configuratie van atomen. De wetenschappelijke kijk vertelt ons dat de wijze waarop we de werkelijkheid beleven subjectief is, en dat de stoel in feite niet meer is dan een verzameling van atomen met een bepaalde vorm. Maar de wetenschap is niet de oorspronkelijke manier waarop wij in de werkelijkheid staan. Eerst ervaren we de werkelijkheid op een andere wijze, en de wetenschap komt pas in tweede instantie.
Husserl wil de wetenschap uiteraard niet verwerpen, maar hij bekritiseert wel dat we vergeten zijn dat de wetenschap eigenlijk bestaat uit constructies die als bedoeling hebben om de leefwereld te objectiveren (objectief beschrijfbaar te maken), en dat onze beleving van die leefwereld eigenlijk eerst komt. Door die vergetelheid is de wetenschap in crisis. Er is daarom nood aan een ‘strenge wetenschap’, stelt Husserl, die de leefwereld en hoe wij die ervaren, beschrijft. Dat wordt de fenomenologie, die dieper graaft dan de wetenschappen, en onze meer oorspronkelijke beleving van de werkelijkheid poogt te analyseren.
Er is natuurlijk niet één leefwereld. Hoe de wereld ervaren wordt, is afhankelijk van de instelling waarmee je naar de wereld kijkt. De wereld van de bankier is een andere dan die van de bedelaar. Wanneer je gehaast bent verschijnt de wereld anders dan wanneer je net terugkomt van een deugddoende vakantie. Het waarnemen is altijd getekend door de instelling waarmee je waarneemt. Iemand die zich laat inspireren door een landschap om een gedicht te schrijven ervaart dat landschap op een andere manier dan een projectontwikkelaar die er appartementen wil bouwen. De wereld heeft met andere woorden een betekenis door de manier waarop wij ons ertoe verhouden. De fenomenologie probeert dit precies in detail te analyseren.
Heidegger combineerde een dergelijke fenomenologische inspiratie met een interesse in de concrete existentie, zoals beschreven door onder andere Kierkegaard. ‘Existeren’ (van het Latijnse ex-sistere, buiten zichzelf staan) betekent eigenlijk: gericht zijn op, of verwikkeld zijn in de wereld. We zijn altijd al op heel concrete manieren betrokken op de wereld. Als we de mens willen begrijpen, moeten we van die betrokkenheid vertrekken, en mogen we hier geen abstractie van maken. Het is precies eigen aan de gangbare wetenschap dat ze abstractie maakt van die betrokkenheid op de wereld, maar de wetenschap komt altijd pas in tweede instantie. Een dokter bestudeert het menselijk lichaam op een afstandelijke, objectiverende wijze, maar daaraan voorafgaand of op een oorspronkelijker niveau is ze als persoon altijd al gericht op het lichaam van de ander op een beleefde wijze (b.v. verliefd, bezorgd, aangetrokken of afgestoten). 
Heideggers hoofdwerk is Sein und Zeit (1927), een mijlpaal in de hedendaagse filosofie. Het kernthema van dit boek is de vraag naar de zin van het zijn. Hij stelt dus de vraag die de metafysica traditioneel stelde, maar doet dat op een manier die radicaal breekt met de metafysische traditie. Als we de vraag naar het zijn stellen, dan stoten we volgens Heidegger op een zijnde dat altijd al op het zijn betrokken is: de mens. Van alle zijnden is het de mens voor wie de vraag naar de zin van het zijn zich stelt: voor de mens staat er iets op het spel! De objecten hebben geen verhouding tot hun ‘zijn’: ze zijn er gewoon. Het is enkel voor de mens dat de vraag naar het zijn, en de zin van het zijn, zich stelt. Daarom is de mens een heel bijzonder ‘zijnde’. Dasein (letterlijk: ‘er-zijn’) is de term die Heidegger hanteert om de specifiek menselijke bestaanswijze aan te duiden. 
Het feit dat de mens zich tot zijn ‘zijn’ verhoudt betekent ook dat dit zijn niet vaststaat, maar dat de mens er invulling aan kan geven. Elk mens moet zijn leven vormgeven, door op een specifieke manier te existeren, d.w.z. in-de-wereld te zijn. Cruciaal voor het Dasein is dat het een ‘kunnen-zijn’ is, een zijn dat uitstaat naar mogelijkheden die het kan realiseren. 
Het Dasein is niet louter een soort feitelijkheid, zoals de tafel een feitelijk bestaand zijnde is. Het Dasein heeft een bijzondere verhouding met zijn eigen bestaan. Zoiets wordt duidelijk op basis van het alledaagse beleven van de werkelijkheid door het Dasein. Die alledaagse beleving gaat vooraf aan elke vorm van intellectueel beschouwen of denken, en vormt het uitgangspunt van de filosofie van Heidegger. Op een fundamenteel niveau is het Dasein betrokken op de wereld, is ze ermee vertrouwd. 
Het Dasein is ook betrokken op anderen. Het is niet zo dat de mens eerst gericht is op zijn innerlijke wereld, om in tweede instantie de brug te maken naar de wereld en andere mensen daarbuiten. Het Dasein is van meet af aan een gericht zijn op anderen. In Heideggers terminologie: het ‘in-der-Welt-sein’ is wezenlijk een ‘Mit-sein’. Wanneer ik een fiets zie staan, weet ik onmiddellijk dat dit iemands fiets is en dat iemand die fiets daar gezet heeft. Daar is geen objectiverende, wetenschappelijke analyse voor nodig. Mit-sein betekent dat mensen altijd al een gemeenschappelijke wereld delen. 
In zekere zin kunnen we de aanwezigheid van anderen niet wegdenken. Zelfs als je de ander probeert te negeren, dan is dat precies een bevestiging van die aanwezigheid. Eenzaamheid is er maar door het verschil of contrast met het Mit-sein. In alles wat je doet, zijn anderen eigenlijk al aanwezig. In je haast om op tijd in de les te zijn, of in je inspanning om een diploma te halen schuilt altijd al het Mit-sein: die activiteiten hebben precies betekenis door de anderen, en het zijn anderen die je dit soort eisen opleggen. Die ‘anderen’ zijn onpersoonlijk. Heidegger noemt dit ‘das Man’, het ‘men’. Men eist dat je op tijd op een afspraak bent, men eist dat je je best doet. Er is met andere woorden een soort anonieme kracht die zich aan ons oplegt. Inauthenticiteit betekent zich laten leiden door dit ‘men’. 
De mens is onbepaald, zo stelt Heidegger, hij kan zich projecteren op de toekomst en op de mogelijkheden die zich aandienen. In die zin is de mens een ‘ontwerp’: de mens kan zijn mogelijkheden verwezenlijken. Heel vaak echter wordt het handelen van de mens geleid door het ‘men’. Je denkt zoals de publieke opinie denkt, je handelt zoals van je verwacht wordt. Tot op zekere hoogte is dat natuurlijk onvermijdelijk: je kan niet alles wat je doet bewust overdenken. Als je werkt in een organisatie of een bedrijf, moet je je nu eenmaal laten leiden door bepaalde anonieme regels of instanties. Maar wanneer men zich volledig laat leiden door ‘das Man’, gaat het projectkarakter van het menselijk leven teloor. De mens vervalt dan in een vorm van inauthenticiteit, bijvoorbeeld wanneer hij gewoon de opinie van de massa volgt in de keuze van wat hij mooi, interessant of belangrijk vindt. Er treedt een soort middelmatigheid in wanneer het Dasein zijn eigen existentie niet vormgeeft, maar zich laat leiden door ‘das Man’. De werking van de publieke opinie is een typisch voorbeeld van die anonieme werking van het ‘men’. Die middelmatigheid is comfortabel: je hoeft je geen moeilijke vragen meer te stellen, maar je kan je overgeven aan de oppervlakkige alledaagse geneugtes. 
Die oppervlakkigheid kan echter verstoord worden door plotse gebeurtenissen die existentiële angst veroorzaken. Een gebeurtenis die bij uitstek zo’n effect heeft, is de dood. Op zo’n moment verschijnen alle oppervlakkigheden als zinloos, ontstaan moeilijke vragen, en worden we met onszelf, met ons eigen Dasein, geconfronteerd. Specifiek aan de angst, aldus Heidegger, is dat ze geen voorwerp heeft. Men kan vrees hebben voor spinnen of inbrekers, maar angst heeft geen betrekking op een concreet ding. Angst heeft betrekking op het ‘niets’, en op onze eigen existentie zelf: het feit dat we zelf ons bestaan moeten vormgeven, dat hier geen zekerheden zijn, en dat dit een enorme verantwoordelijkheid met zich meebrengt. Op zo’n moment besef je dat er vragen zijn die je lange tijd aan de kant hebt geschoven, maar waar je niet onderuit kunt. We moeten nu eenmaal keuzes maken om ons leven vorm te geven.
Als iemand in de omgeving sterft, wordt je bijvoorbeeld heel sterk geconfronteerd met de vraag naar je eigen leven. Op dat moment wordt je je bewust van je eigen bestaan, en van het feit dat niemand het in jouw plaats zal leiden. Die ervaring is een ervaring van authenticiteit, die je wegrukt uit het ‘men’. Zo’n authentiek bestaan noemt Heidegger een Sein zum Tode (‘zijn-tot-de-dood’). Het impliceert dat je doordrongen bent van het besef dat je dit bestaan zelf moet leiden, dat het jouw bestaan is, en dat het eindig is. Vroeg of laat komt er een einde aan. 
Volgens Heidegger is dat besef van eindigheid erg belangrijk. Precies daardoor krijgt het leven een diepgang en intensiteit, die het anders niet zou hebben. Op het eerste zicht zou je kunnen denken: waarom dit bestaan zo ernstig nemen, als het toch eindigt? Maar voor Heidegger is de dood niet noodzakelijk iets negatiefs: de dood maakt een zinvol leven mogelijk. Door de dood krijgen de keuzes die we in ons leven maken een speciale betekenis: dit zijn de keuzes waarmee je aan jouw unieke leven vorm geeft. De dood geeft hieraan een gewicht, een speciale betekenis. 
Mochten we onsterfelijk zijn, dan wordt alles indifferent: je keuzes zijn dan geen echte levenskeuzes meer (een keuze voor een bepaald leven), want je hebt alle tijd om later nog iets helemaal anders te doen. Als je onsterfelijk bent, hebben keuzes geen gewicht of intensiteit meer. Je hoeft in zekere zin niet meer te kiezen, en daardoor ontstaat een soort onverschilligheid. Je keuze voor een project of een relatie is niet meer bijzonder, want je kunt later gewoon opnieuw kiezen. Er ontstaat een soort eindeloze herhaling van hetzelfde, waarbij niets nog speciaal is.
In zekere zin kan je zeggen dat het ‘men’ onsterfelijk is. Het zal immers altijd bestaan: er is altijd die onpersoonlijke, anonieme massa waardoor je je kan laten leiden. Het ‘men’ onttrekt tegelijk de dood aan het zicht: hij wordt uit het dagelijkse leven verbannen. In ons dagelijkse leven denken we zo weinig mogelijk aan de dood, en duwen we hem weg. We doen dan alsof er helemaal geen dood na het leven is. Dat maakt het ‘men’ ook aantrekkelijk. Tegelijk verliest het leven daardoor zijn specifieke spankracht of intensiteit. 
De dood is voor Heidegger niet zozeer een toestand die intreedt ‘op het einde’. Fundamenteel is de dood een manier van zijn. Het leven is eigenlijk doortrokken van de dood. Dat is zelfs het geval voor iemand die zich op inauthentieke wijze laat leiden door ‘das Man’: waarom zou je je in je alledaagse leven haasten, als het niet is omdat de dood op heimelijke en onbewuste manier al aanwezig is? 
Maar vooral voor wie op een meer authentieke wijze in het leven staat, is de dood een belangrijke baken. De dood geeft reliëf aan het leven. Het is een soort mijlpaal die van het leven iets bijzonder en spannend maakt. De dood eindigt het leven niet zomaar, maar maakt het leven mogelijk, hij maakt het speciaal. Door de dood staat er iets op het spel in de keuzes die we maken. De keuze voor een bepaalde opleiding, een levensproject, een partner krijgt daardoor een groot gewicht en intensiteit. Precies door de dood kan je leven, of krijgt het leven iets specifiek menselijks. De dood is geen bedreiging, maar een intensivering van het leven. Het Sein zum Tode is uiteraard moeilijk. Maar het is volgens Heidegger wel de sleutel tot authenticiteit. 
Sartre is één van de grootste intellectuelen van  de 20ste eeuw, en dat heeft te maken met het feit dat hij niet enkel een invloedrijk filosoof was, maar ook belangwekkende romans en toneelstukken schreef, maatschappelijk erg geëngageerd was (o.a. in solidariteit met de dekolonisatieprocessen overal in de wereld in de jaren ’50 en ‘60), en actief deelnam aan het publieke debat. 
Filosofisch werd Sartre vooral beroemd door zijn hoofwerk L’être et le néant (Het zijn en het niet). Daarin ontwikkelt hij alle implicaties van de filosofie van het bewustzijn die hij in eerdere publicaties formuleerde. De basisgedachte is heel eenvoudig en gaat terug op de fenomenologie van Husserl: het bewustzijn is geen vat waarin zich allerlei voorstellingen en ideeën bevinden, maar is altijd gericht op iets. Het bewustzijn is altijd bewustzijn ‘van iets’. Er is nooit ‘zomaar’ bewustzijn, van zodra er bewustzijn is, is het bewustzijn van de tafel, van een andere persoon die aanwezig is, van de dingen rondom je... Zelfs als het bewustzijn terugbuigt op zichzelf, en zelfbewustzijn wordt, dan is het nog bewustzijn ‘van’ een bewustzijn dat een object of voorwerp is geworden. Dat brengt Sartre tot de conclusie dat het bewustzijn zelf eigenlijk een ‘niets’ is, vandaar de titel van zijn befaamde boek.
Dat brengt hem tot de formulering van zijn ontologie (zijnsleer): er zijn twee typen van zijn, het ‘pour soi’ (het voor-zich-zijn) en het ‘en soi’ (het op-zich-zijn). Het ‘pour soi’ is het bewustzijn, dat intentioneel gericht is op de wereld. De dingen in de wereld verschijnen voor het menselijke bewustzijn. Het ‘en soi’ zijn de objecten waarop het bewustzijn gericht is. Het verschil tussen beide is fundamenteel. Een ‘en soi’, bijvoorbeeld een steen, valt volledig met zichzelf samen. De steen is identiek aan zichzelf en is zich daar niet van bewust. De mens is echter een ‘pour soi’, die nooit met zichzelf samenvalt. Dat heeft te maken met de specificiteit van het pour soi of het bewustzijn: wanneer het bewustzijn gericht is op een object, dan weet het bewustzijn dat het niet identiek  is met dat object. Het is onderscheiden van dat object. Het bewustzijn is zich van zichzelf bewust dat het niet identiek is met datgene waarop het bewustzijn gericht is. Dit is de betekenis van het ‘niets’ (‘néant’) van het bewustzijn: het is zich bewust dat het ‘niet’ het voorwerp is, ook als dat voorwerp het bewustzijn zelf is.
Hierin schuilt de filosofische basis voor Sartres idee dat mensen radicaal vrij zijn. Vrij zijn betekent in zekere zin de capaciteit hebben om  ‘neen’ te zeggen: je valt nooit samen met datgene waarop het bewustzijn gericht is. Dat gaat ver: ook het ‘ik’, je eigen karakter of je persoonlijkheidskenmerken zijn niet iets diep in je, maar zijn fundamenteel het voorwerp van je bewustzijn. Je kunt bijvoorbeeld op een bepaald moment nadenken over welk soort persoon je bent. Je bewustzijn gaat dan als het ware een verhouding aan met je persoonlijkheid, het is erop gericht als op een voorwerp. Op dat  moment kan je beseffen dat je niet met je ‘zelf’ of met je persoonlijkheid samenvalt, dat je er een afstand van kan nemen, dat je ‘neen’ kan zeggen: ik ben niet die persoon die schuchter of leugenachtig is, ik wil iemand anders zijn. Met andere woorden, Sartre laat zien dat we als mens radicaal onbepaald zijn, dat we iets anders kunnen worden dan we zijn. Het ‘en soi’ kan dit niet: het is er gewoon, en kan zichzelf onmogelijk veranderen. Het ‘pour soi’ daarentegen is in staat te ‘vernieten’ (‘néantiser’): het valt nooit volledig met zichzelf samen, maar gaat een verhouding aan tot zichzelf. Daarin schuilt een radicale onbepaaldheid en vrijheid. 
In zijn beroemde tekst ‘L’existentialisme est un humanisme’ zou Sartre dit kernachtig als volgt formuleren: “L’existence précède à l’essence” : de existentie gaat de essentie vooraf. Mensen hebben geen essentie of wezen, zoals een steen dat heeft. De mens ‘is’ niet, maar ‘existeert’: ze is gericht naar buiten, en valt nooit met zichzelf samen. De mens projecteert zich naar buiten, in de wereld, en draagt hier ook verantwoordelijkheid voor. Nogmaals, je ‘ik’ of persoonlijkheid is niet een diepe kern in jezelf waaraan je trouw moet blijven en waarmee je zoveel mogelijk moet samenvallen. Je persoonlijkheid is een project, je ‘kiest’ in zekere zin om op een bepaalde manier te zijn. Die keuze is uiteraard geen bereflecteerde keuze zoals kiezen tussen producten in de supermarkt, alsof je welbewust zou kunnen kiezen tussen verschillende persoonlijkheidstypes. Maar het bewustzijn kan niettemin een afstand nemen tot de persoonlijkheid die je feitelijk bent. De mens kan zichzelf enigszins veranderen, en kan zich verantwoordelijk voelen voor wie ze is. Dat wijst op de vrijheid van het bewustzijn: zonder vrijheid zou er immers geen verantwoordelijkheid zijn.  De kerngedachte van Sartre is dat de mens niet met zijn eigen essentie kan samenvallen, want er is niet zo’n essentie. De mens moet zichzelf kiezen, door te existeren.
Authenticiteit heeft bij Sartre dus niet te maken met trouw blijven aan een diepe kern binnen jezelf, want die bestaat niet. Het pour soi bezit niet zo’n diepe kern, maar is een ‘niets’, een leegte. Je moet jezelf creëren door in de wereld te handelen, dingen te doen, je te engageren. Wat authenticiteit is, daarover zegt Sartre vrij weinig. Maar hij heeft het wel uitgebreid over inauthenticiteit, wat hij ‘kwade trouw’ noemt. Van kwade trouw is volgens Sartre sprake wanneer mensen zich precies heel sterk trachten te identificeren met hun identiteit, of met de rol die ze spelen, in plaats van te erkennen dat ze in laatste instantie nooit met die rol samenvallen. Een voorbeeld dat Sartre ontwikkelt is dat van de ober. Die gedraagt zich stijf, zoals hij meent dat het een echte ober betaamt: 
Kijken we eens naar een kelner in een café. Hij beweegt zich kwiek en druk, net een beetje té precies, net een beetje té snel, hij komt op de cafébezoekers af met een net iets te kwieke tred, hij buigt zich net iets te gedienstig voorover, zijn stem, zijn ogen drukken een iets te grote zorg uit voor de bestelling van de klant, en daar komt hij terug, pogend in zijn gang de starre stramheid van wie weet welke automaat na te bootsen, zijn blad dragend met een soort koorddanser-achtige roekeloosheid, in een voortdurend wankel evenwicht dat steeds wordt doorbroken en even vaak weer met een lichte beweging van arm en hand wordt hersteld. Zijn hele gedrag komt op ons over als een spel.     
De ober speelt alsof hij volledig ober ‘is’, en poogt helemaal samen te vallen met zijn ober-zijn, alsof dat zijn diepe en ware essentie is. Nochtans is die rol van kelner slechts 
een ‘voorstelling’ voor de anderen en voor mijzelf, en dat betekent dat ik het slechts als voorstelling kan zijn. Maar juist wanneer ik het me voorstel, ben ik het helemaal niet, ben ik ervan gescheiden zoals het object van het subject, gescheiden door niets, maar dat niets isoleert me ervan, ik kan het niet zijn, ik kan alleen maar spelen het te zijn, dat wil zeggen inbeelden dat ik het ben. […] Wat ik tracht te realiseren is een op-zich-zijn van de kelner, alsof ik niet in staat was de plichten van mijn beroep hun waarde en hun urgentie te verlenen, alsof het niet mijn vrije keuze was iedere ochtend om vijf uur op te staan of juist, met het risico van ontslag, in bed te blijven liggen. 
De inauthentieke ober speelt zodanig zijn rol dat hij niet meer beseft dat hij een rol speelt. Hij is vergeten dat hij ervoor kiest ober te zijn, dat hij vrij beslist elke ochtend vroeg op te staan om deze rol te spelen, en dat hij dat even goed niet had kunnen doen. Je ‘bent’ immers maar ober in de mate je je als ober gedraagt. Je kan gelijkaardige redeneringen opzetten met andere identificaties, zoals je nationaliteit, ras, of gender. Inauthenticiteit houdt in dat je je ‘ik’ of ‘ego’ niet langer ziet als een construct, iets wat je zelf hebt vormgegeven, maar als een bron diep in je, of dat je je emoties niet langer ziet als in zekere zin ‘gekozen’ (je kunt je schamen om je emoties, en je er verantwoordelijk voor voelen, wat wijst op een zekere vrijheid in de ‘keuze’ van emoties), maar als iets wat je overkomt en wat je ondergaat. 
Simone de Beauvoir, een belangrijk feministisch filosoof en de levenspartner van Sartre, zou de stelling dat voor de mens ‘de existentie  voorafgaat aan de essentie’ vertalen in feministische zin: “Je wordt niet als vrouw geboren, je wordt tot vrouw gemaakt.” Er is niet zoiets als een essentie van vrouw-zijn waaraan je trouw moet blijven, mensen hebben de vrijheid om zichzelf vorm te geven. Of beter, ze kunnen iets doen met hoe ze gemaakt zijn (hoe ze gesocialiseerd en opgevoed zijn bijvoorbeeld). Ze kunnen bijvoorbeeld een nieuwe betekenis geven aan het ‘vrouw-’ of ‘mens’-zijn, een nieuwe verhouding aangaan met hun eigen lichaam (door bijvoorbeeld op te houden zich iets van de gangbare vrouwenmode aan te trekken), enzovoort.
Authenticiteit heeft dus te maken met ophouden je te identificeren met een rol, een bepaald kenmerk, een persoonlijkheidstype, en te beseffen dat er altijd een vrije keuze is. Sartres filosofie houdt een oproep in om bewust te gaan nadenken over hoe en wie je wil zijn, en je daarvoor te engageren. Daartoe moeten we het zelfbedrog dat kwade trouw eigenlijk is, opheffen, namelijk de leugen die we onszelf vertellen dat we fundamenteel X of Y zijn. In de kwade trouw vergeten we dat we ook altijd iets anders hadden kunnen zijn, en dat we ons eigen  levensproject anders hadden kunnen vormgeven. Wat de mens is, is niet vooraf gegeven. De mens bepaalt zijn essentie maar door te existeren, door bepaalde keuzes te maken. In die zin meent Sartre dat de mens “veroordeeld  is om vrij te zijn”. We ‘kiezen’ in zekere zin onszelf en de wereld, in de precieze zin dat we onze houding ten opzichte van onszelf en de wereld kiezen, en zelf de betekenis de wereld ‘kiezen’. 
De consequentie van deze analyse is dat het individu op zichzelf is aangewezen. Het is radicaal vrij, moet zelf betekenis geven aan de wereld, en draagt de verantwoordelijkheid voor alles wat het doet. Die radicale vrijheid ligt aan de basis van de typisch existentiële ervaring van angst. 
Dergelijke existentiële ervaringen zou Sartre vooral in zijn romans heel uitgebreid en krachtig beschrijven. Zijn eerste roman, De Walging (1938), bracht hem onmiddellijk roem. Daarin beschrijft hij in dagboekstijl het leven van Roquentin, een eenzame intellectueel die een boek schrijft over Rollebon, een diplomaat uit de 18de eeuw. Beroemd is de passage waarin Sartre de existentiële ervaring van walging (‘la nausée’) beschrijft:  
En toen, toen opeens was het er, glashelder: het bestaan had zich plotseling blootgegeven. Het zag er niet langer ongevaarlijk uit, zoals abstracte categorieën ongevaarlijk zijn. Het was de stof waaruit de dingen zijn gemaakt; de boomwortel was gevormd uit bestaan. Of laat ik het zo zeggen: de boomwortel, de hekken van het park, de bank, het iele gras van het gazon, dat alles was verdwenen; de verscheidenheid van de dingen, hun eigen karakter was alleen maar schijn, een vernisje. Dat vernislaagje was weggesmolten en wanstaltige, weke massa's bleven over, chaotisch - en naakt, van een angstaanjagende, obscene naaktheid.
De walging is de ervaring van de facticiteit (feitelijkheid) van het bestaan: de dingen zijn er gewoon, ze hebben geen enkele betekenis. De boomwortel heeft geen betekenis of essentie, hij is er gewoon. Roquentin vindt geen woorden om de wortel te beschrijven. Die ervaring lijkt erg negatief en roept ook angst op, maar voor Sartre is het de start van authenticiteit, het besef dat je leven geen essentie heeft, maar dat je radicaal vrij bent om je levensproject vorm te geven en betekenis te geven aan de dingen in de wereld.
Deel 2: Ethiek
HOOFDSTUK 2.1.
Utilitarisme
1. The greatest happiness for the greatest number
Het basisprincipe van het utilitarisme is ‘the greatest happiness for the greatest number’. Deze uitdrukking komt van Jeremy Bentham (1748-1832), een Britse filosoof en sociaal hervormer die gezien wordt als één van de belangrijkste grondleggers van het utilitarisme. Dit principe drukt een criterium uit aan de hand waarvan een handeling of keuze moreel beoordeeld kan worden: een handeling of keuze is moreel juist als het totale nut die er het gevolg van is gemaximaliseerd wordt voor een zo groot mogelijk aantal mensen. Of nog, die handeling of keuze is juist die een groter totaal nut met zich meebrengt dan eender welke andere mogelijke optie die voorhanden is. 
De focus op ‘the greatest number’ wijst op de sociale dimensie van dit criterium. Het gaat er niet om het individuele nut te maximaliseren, maar het nut van een collectief. De maximalisering van het individuele nut (individueel utilitarisme) is eigenlijk een vorm van egoïsme of handelen uit eigenbelang. De meeste moraalfilosofen stellen echter dat ethiek altijd ook anderen in rekening brengt. Vandaar dat met het utilitarisme als ethische theorie doorgaans wordt verwezen naar één of andere vorm van collectief utilitarisme. Een cruciale vraag daarbij is natuurlijk welk collectief in het geding is en wiens ‘nut’ gemaximaliseerd moet worden (familie, kennissen en vrienden, landgenoten, wereldburgers, of ook dieren?).
Omwille van Bentham’s nadruk op ‘happiness’ (en zelfs op ‘pleasure’) wordt zijn utilitarisme ook wel eens een hedonistisch utilitarisme genoemd. In een beroemde passage stelt Bentham: 
Nature has placed mankind under the governance of two sovereign masters: pain and pleasure. It is for them alone to point out what we ought to do, as well as to determine what we shall do. On the one hand the standard of right and wrong, on the other the chain of causes and effects, are fastened to their throne.
Dit citaat bevat twee filosofische stellingen. Enerzijds doet Bentham een descriptieve uitspraak over de natuur van de mens: het vermijden van pijn en het nastreven van plezier zijn de fundamentele drijfveren (‘causes and effects’) van de mens. Anderzijds ent hij hierop een morele theorie, die bepaalde vormen van gedrag of keuzes voorschrijft: de realisatie van plezier en het vermijden van pijn zijn standaarden om goed en kwaad te beoordelen.
Op die manier wilde Bentham een verwetenschappelijkte moraal vestigen, die de basis kon zijn voor zijn sociale hervormingsvoorstellen. Het utilitarisme kan inderdaad maatschappelijk verstrekkende gevolgen hebben. Het suggereert dat bij elke beslissing een kosten-baten analyse gemaakt moet worden met het oog op ‘het grootste nut voor het grootste aantal’. Herverdeling kan op die manier gerechtvaardigd worden. Door de wet van het dalend marginaal nut betekent herverdeling een beperkt verlies aan nut of geluk voor iemand die rijk is, maar een potentieel groot surplus aan geluk voor een arme. Nog een ander voorbeeld: om het maatschappelijk nut te maximaliseren op het terrein van het strafrecht zou het wel eens veel beter kunnen zijn om vooral in te zetten op preventie, op straffen die een toekomstige reïntegratie van misdadigers in de maatschappij mogelijk maken, of op straffen die een pedagogisch effect hebben op mogelijke toekomstige misdadigers, dan op vergelding. 
Benthams theorie was revolutionair: hij was één van de grondleggers van de legalisering van homoseksualiteit, gelijke rechten voor vrouwen (inclusief het recht op echtscheiding), de afschaffing van de slavernij, de afschaffing van fysieke straffen voor kinderen, en zelfs van dierenrechten. 
Het utilitarisme heeft een grote praktische waarde, en kan door beleidsmakers gebruikt worden als moreel criterium ter afweging van verschillende opties. Het is een doorgedreven vorm van consequentialisme, waarbij intenties of motivaties van geen tel zijn, maar enkel naar de gevolgen wordt gekeken: die handeling of keuze is goed die goede gevolgen met zich meebrengt. Dat betekent dat wanneer je louter per toeval het ‘grootste geluk voor het grootste aantal’ realiseert, of wanneer je dit doet omdat het ook in je eigen belang is, je nog altijd een moreel juiste handeling hebt gesteld. Een utilitarist maakt abstractie van iemands intenties en kijkt enkel naar de resultaten.
Vanuit die focus op gevolgen kan echter ook gekozen worden voor praktijken die op het eerste zicht moreel problematisch lijken. Vanuit het utilitarisme kan folteren of liegen gerechtvaardigd worden, indien de keuze om dit niet te doen, tot een lager totaal geluk leidt. Er zijn met andere woorden geen taboes. 
Het utilitarisme gaat ervan uit dat geluk meetbaar of kwantificeerbaar is, en dat je de gevolgen van een keuze of handeling (ook de gevolgen op langere termijn) kunt anticiperen en uitdrukken in hoeveelheden geluk of nut. Bentham ontwikkelde hiervoor een heel systeem waarbij rekening wordt gehouden met o.a. de intensiteit, duur, zekerheid, en zuiverheid van het nut of geluk. Aan de gedachte dat geluk gekwantificeerd, vergeleken en opgeteld kan worden, liggen enkele belangrijke veronderstellingen ten grondslag. Niet alleen wordt een interpersoonlijke vergelijking van het nut of geluk mogelijk geacht. Ieders geluk of plezier telt ook op gelijke wijze mee. In die zin schuilt er een egalitaire gedachte in het utilitarisme: ‘each to count for one, and none for more than one’, zoals Bentham stelde. 
Het gelijkstellen van allerlei vormen van geluk of plezier van verschillende individuen impliceert dat de utilitarist onpartijdig blijft ten opzichte van uiteenlopende vormen van geluk. Met andere woorden, hij of zij beoordeelt niet de levenswijzen die tot een bepaalde hoeveelheid geluk leiden, maar hanteert alleen een kwantitatief criterium. Een beleidsmaker moet bijvoorbeeld die politieke keuzes maken die het geluk maximaliseren, zonder een rangorde op te maken tussen hogere en minderwaardige vormen van geluk of plezier. Hij be- of veroordeelt met andere woorden bepaalde levenskeuzes van mensen niet.
Bentham stelde dan ook alle vormen van vertier, kunst en wetenschap op gelijke voet: 
The utility of all these arts and sciences, - I speak both of those of amusement and curiosity, - the value which they possess, is exactly in proportion to the pleasure they yield. Every other species of pre-eminence which may be attempted to be established among them is altogether fanciful. Prejudice apart, the game of push-pin is of equal value with the arts and sciences of music and poetry. If the game of push-pin furnish more pleasure, it is more valuable than either.
Op dit punt breekt een andere belangrijke utilitarist, die verder erg geïnspireerd was door Benthams werk, met zijn leermeester. Het gaat om de bekende liberale filosoof John Stuart Mill (1806-1873), die zich keerde tegen het kwantitatieve reductionisme van Bentham. Mill gaat akkoord met het fundamentele uitgangspunt van het utilitarisme, namelijk dat plezier nagestreefd en pijn vermeden moet worden (deze begrippen moeten uiteraard in brede zin worden geïnterpreteerd): 
The creed which accepts as the foundation of morals, Utility, or the Greatest-Happiness Principle, holds that actions are right in proportion as they tend to promote happiness, wrong as they tend to produce the reverse of happiness. By happiness is intended pleasure, and the absence of pain; by unhappiness, pain, and the privation of pleasure.
Niettemin meende Mill dat sommige pleasures waardevoller zijn (‘higher pleasures’): 
It is quite compatible with the principle of utility to recognise the fact, that some kinds of pleasure are more desirable and more valuable than others. It would be absurd that while, in estimating all other things, quality is considered as well as quantity, the estimation of pleasures should be supposed to depend on quantity alone.
Of met andere woorden: ‘It is better to be a human being dissatisfied than a pig satisfied; better to be Socrates dissatisfied than a fool satisfied’. Mill ontwikkelde ook een test om na te gaan welke pleasures hoger zijn, namelijk de ‘test of the competent judge’: om na te gaan of één vorm van plezier hoger is dan een andere (b.v. pushpin tegenover opera), komt het erop aan de mening te vragen van mensen die beide hebben ervaren. Mill meende dat dit een duidelijk en eenduidig antwoord zou opleveren: alle ‘competent judges’ zouden zonder onderscheid opera als waardevoller beleven.
Door het onderscheid in te voeren tussen hogere en lagere vormen van plezier kon Mill een utilitaristische rechtvaardiging geven van intellectuele vorming. Door die vorming zouden mensen immers deel kunnen hebben aan hogere vormen van genot of geluk, en die dienen zwaarder door te wegen in de utilitaristische berekening.
2. Kritische bedenkingen bij het utilitarisme
Bij het utilitarisme kunnen een reeks kritische bedenkingen worden gemaakt, waarvan sommige geïntegreerd kunnen worden in een geamendeerd utilitarisme, terwijl andere de grondslagen van de theorie zelf aantasten. 
1.Strikt genomen kan het utilitaristisch criterium leiden tot de conclusie dat zoveel mogelijk kinderen geboren moeten worden. Elk bijkomend kind voegt een beetje geluk bij het totaal, ook al blijven er telkens minder ruimte en natuurlijke hulpbronnen beschikbaar per bijkomend kind. Zolang bijkomende individuen een minimaal nut ervaren en verkiezen te leven in plaats van niet te leven, helpt bevolkingsgroei het totale nut te vergroten. Dit is echter een ‘afschuwelijke conclusie’ volgens Derek Parfit. Het antwoord op dit bezwaar is het onderscheid tussen totaal en gemiddeld utilitarisme. Het komt er niet op aan om het totaal nut te maximaliseren (totaal utilitarisme), maar wel het gemiddeld nut per individu (gemiddeld utilitarisme). Op die manier wordt ook de kwaliteit van het leven in rekening gebracht, en niet enkel de kwantiteit (het aantal mensen). 
2.Een ander bezwaar werd geformuleerd door de libertarische filosoof Robert Nozick. Beeld je in dat je het hoogst denkbare genot of plezier kan beleven door een ‘experience machine’, die op een kunstmatige manier gevoelens van plezier veroorzaakt in het brein. De meeste mensen zouden dit soort plezier resoluut afwijzen, en een lastiger leven met minder plezier of geluk verkiezen boven een leven in een machine. Dat wijst er volgens Nozick op dat het hedonistisch utilitarisme onhoudbaar is. Geluk heeft blijkbaar niet zoveel te maken met bevrediging en met gevoelens van plezier of genot. ‘Perhaps what we desire is to live (an active verb) ourselves, in contact with reality’, zo stelt Nozick. We willen echt, authentiek leven, en zelf dingen realiseren. Geluk heeft dan eerder te maken met ‘lukken’ of gelukt zijn. Het is de bevrediging die komt wanneer je projecten slagen, en je daarvoor van anderen erkenning krijgt.
Een mogelijk antwoord hierop bestaat erin het hedonistisch utilitarisme te laten vallen, en in de plaats te kiezen voor een preferentie-utilitarisme, waarbij niet het plezier of het genot, maar de maximale realisatie van de preferenties van het grootste aantal voorop staat. In de praktijk blijkt immers dat veel mensen niet voortdurend streven naar plezier of genot, maar dat ze vaak offers brengen en inboeten op genot om iets te realiseren, zoals een diploma halen. Het is mogelijk dat je levensproject sterk altruïstisch gekleurd is. Ook al levert je dat weinig direct genot op, dit kan een voorkeur zijn waar een preferentie-utilitarist rekening mee kan houden (b.v. bij beleidskeuzes). 
3.Nog een ander onderscheid tussen varianten van utilitarisme is dat tussen act- en regelutilitarisme. Het act-utilitarisme kijkt vooral naar de handeling, en beschouwt die handeling als moreel die het grootste nut voor het grootste aantal realiseert. Het probleem is echter dat sommige handelingen op korte termijn meer nut kunnen opleveren, terwijl ze op langere termijn het tegenovergestelde effect hebben. Een leugentje om bestwil kan op korte termijn rechtvaardigbaar zijn vanuit het klassieke utilitarisme (dat doorgaans een act-utilitarisme is), omdat het zorgt voor groter nut. Maar op die manier dreigt een cultuur te ontstaan waarbij liegen gangbaar en aanvaardbaar wordt, wat het totale maatschappelijke nut op langere termijn dreigt te schaden. Als antwoord daarop werd het regel-utilitarisme ontwikkeld, waarbij het nut van regels in de utilitaristische calculus wordt betrokken, en waarbij dat nu ook op langere termijn wordt  berekend. Volgens deze theorie is een handeling moreel als ze overeenstemt met een regel waarvan de naleving door iedereen (ook op langere termijn) het grootste nut voor het grootste aantal realiseert. Een regelutilitarist gaat met andere woorden een kosten-baten analyse maken waarbij het nut van regels centraal komt te staan. In een individuele rechtszaak is het bijvoorbeeld mogelijk dat afwijken van de wet occasioneel een groter nut voor het grootste aantal met zich meebrengt. Maar op langere termijn is de regel van consequente rechtspraak wellicht verkieslijk, omdat dit het vertrouwen van burgers in de rechtspraak zal vergroten en dat zorgt voor een groter maatschappelijk nut. 
Op die manier kunnen zaken die op het eerste zicht niet gelegitimeerd kunnen worden vanuit het utilitarisme (zoals mensenrechten), tot op zekere hoogte toch een plaats krijgen in de theorie. Voorts is de vaststelling dat regels (waaronder morele regels) maatschappelijk nuttig kunnen zijn, moreel belangwekkend. Morele regels dienen niet louter om de ‘zwakkeren’ te beschermen, maar kunnen het algemene nut en de vooruitgang van de maatschappij dienen. Mensenrechten kunnen bijvoorbeeld bijdragen aan de creatie van een sfeer van vrijheid waarin de wetenschappelijke creativiteit (en dus het totale nut) gemaximaliseerd kan worden. 
4.Er wordt soms geargumenteerd dat het utilitarisme onhaalbare consequenties heeft en daarom geen realistische theorie is. Utilitaristen kunnen bijvoorbeeld heel ver gaan in hun pleidooi voor herverdeling. Als we de wet van het dalend marginaal nut volgen, dien je volgens het utilitarisme strikt genomen te blijven herverdelen zolang het marginaal nut van de arme groter is dan dat van de rijke en zolang het totale nut niet gaat dalen. Dit betekent dat wie welgesteld is, potentieel een enorm aandeel van zijn inkomen zou moeten afstaan.
5.Hoe moet je leven? Welk geluk moeten we nastreven? Die vraag is niet altijd beantwoordbaar vanuit het utilitarisme. De theorie geeft immers geen inhoudelijk criteria van wat geluk is, alleen een formeel, kwantitatief criterium dat focust op de nutsgevolgen van handelingen of keuzes. Zelfs in het preferentie-utilitarisme hangt het goede samen met de maximale realisatie van feitelijk bestaande preferenties. Zoals John Stuart Mill stelt: ‘the sole evidence it is possible to produce that anything is desirable is that people actually desire it’. Het loutere feit dat iemand iets verlangt, maakt het dus waardevol. Op die manier wordt het onmogelijk om preferenties te beoordelen. Is iets goed louter omdat het feitelijk begeerd wordt? Wat met problematische voorkeuren (b.v. pedofilie)? Leidt de utilitaristische logica er niet toe dat niets nog intrinsiek goed is, maar dat het allemaal afhangt van hoeveel genot je eraan kunt beleven, of van de vraag of mensen het feitelijk begeren? Immanuel Kant zal precies stellen dat een morele houding er onmogelijk in kan bestaan dat je je spontane neigingen of verlangens volgt. Moraliteit vergt volgens hem precies een redelijke houding die deze neigingen overstijgt.
6.Het utilitarisme respecteert het onderscheid tussen personen niet, zo stelt de Amerikaanse filosoof John Rawls. Hij bedoelt daarmee dat het utilitarisme geen rekening houdt met elk individu apart (door er bijvoorbeeld rechten aan toe te kennen), maar gemakkelijk afwegingen maakt waarbij bepaalde individuen opgeofferd worden ten voordele van het grootste geluk voor het grootste aantal. In Schuld en Boete voert Dostojevski bijvoorbeeld de figuur Raskoljnikow op, die een moord zal begaan op de pandjeshouder en ter verdediging het volgende inroept:
Men zou honderdduizend goede werken kunnen volvoeren, nobele initiatieven kunnen nemen, die een opbouw, een algemene verbetering met zich zouden meebrengen voor het geld van de oude vrouw, dat nu aan het klooster vermaakt zal worden. Honderd, wellicht duizend levens konden daarmee op het goede pad worden gebracht, tientallen gezinnen zouden beschermd kunnen worden tegen de bedelstaf, tegen het verdriet, de ondergang, de ontucht, de venerische ziekten, en dit alles met haar geld. Vermoord haar en neem haar geld om je dan met behulp van dit geld aan de hele mensheid, aan het algemeen welzijn te wijden, en vind je dan zelf ook niet dat die enkele onbetekenende misdaad toch totaal vereffend wordt door deze duizenden goede daden. Voor één leven – duizenden levens beschermd tegen verrotting en verval.
Dostojevski wil op die manier de typisch berekenende moraliteit van het utilitarisme aan de kaak stellen, waarbij het rechtvaardigbaar lijkt om één iemand te vermoorden om zo een groot aantal mensen gelukkiger te maken.
7.Het utilitarisme houdt weinig rekening met de verdeling van het nut. Het is perfect mogelijk dat het grootste nut voor het grootste aantal overeenkomt met een scenario waarbij het nut heel ongelijk is verdeeld. Beeld je een situatie in waarin je een erfenis moet verdelen onder drie kinderen. Het eerste kind is gemakkelijk tevreden, zelfs met een heel kleine som. Het tweede heeft een erg dure smaak en zal maar geluk kennen als het volgens zijn voorkeuren kan leven, waarvoor het uiteraard veel middelen nodig heeft. Maar als het zijn smaken kan volgen, zal het een enorm groot geluk ervaren. Het derde kind is gehandicapt en heeft heel veel middelen nodig om een klein beetje extra geluk te realiseren. Vanuit het utilitarisme zal de neiging bestaan om veel middelen te geven aan het kind met de dure smaak, wat ingaat tegen de morele intuïties van veel mensen, die spontaan geneigd zullen zijn om vooral veel aan het gehandicapte kind te geven. Zelfs als de ouder voor elk kind een gelijke hoeveelheid nut wil realiseren, zal de verdeling van de erfenis toch ongelijk zijn, en zal het eerste kind bijvoorbeeld veel minder krijgen dan het tweede, wat opnieuw tegen het moreel aanvoelen van veel mensen ingaat.
8.Tenslotte is het utilitarisme een theorie die abstractie maakt van de sociale verhoudingen waarin individuen zijn ingebed. Het houdt geen rekening met speciale relaties zoals familie- of vriendschapsbanden. Veel mensen kennen hier spontaan een grote morele waarde aan toe, en zullen in hun afweging van verschillende opties bij beslissingen extra belang toekennen aan mensen waarmee ze een nauwe band hebben. In het utilitarisme daarentegen wordt ieders nut over de zelfde kam geschoren, en is het perfect verdedigbaar dat je je eigen kinderen veel ontzegd om het nut van arme kinderen in Afrika te vergroten. 
HOOFDSTUK 2.2. 
Kants deontologie
1. Inleiding
Naast de consequentialistische of teleologische benadering, waarvan het utilitarisme de meest bekende vertegenwoordiger is, is de deontologie de tweede belangrijke stroming in de ethiek. De deontologie is een vorm van ethiek die uitgaat van een strikt respect voor bepaalde waarden of regels. Volgens deze ethiek bestaan er bepaalde waarden, regels, plichten of principes die strikt gerespecteerd moeten worden. De omstandigheden en de gevolgen doen er niet toe. 
Immanuel Kants ethiek is hiervan de belangrijkste vertegenwoordiger. De sterkte ervan schuilt onder andere in de heel verfijnde theoretische uitwerking, wat deze filosofie tegelijk erg moeilijk maakt. Ook het libertarisme van Nozick is gebaseerd op een deontologie, waarbij het strikte respect voor het eigendomsrecht centraal staat (zie verder). Verschillende deontologische theorieën schuiven in zekere zin verschillende absolute principes naar voor, waarbij de vraag rijst hoe we de afweging daartussen moeten maken. Dat is een probleem voor de deontologie (waar utilitaristen uiteraard wel een oplossing hebben). 
In dit hoofdstuk gaan we vooral in op de ethiek van Kant. Kants oeuvre is een mijlpaal in de geschiedenis van de filosofie. Zijn Kritik der reinen Vernunft zorgde niet enkel voor een ‘copernicaanse revolutie’ in het denken over kennis, ook in de moraalfilosofie legde hij nieuwe grondslagen. Voordien zochten (laat)middeleeuwse of vroegmoderne filosofen naar ethische principes door te kijken naar de wil van God of naar de natuur (Gods schepping). Ze keken met andere woorden naar de objectieve werkelijkheid, om daarop een moraal te vestigen: iets is ‘goed’ als het voorkomt in de natuur, of natuurlijk is. Voor zijn moraalfilosofie gaat Kant echter een grondslag zoeken in de subjectiviteit. ‘Subjectief’ mag hier niet begrepen worden als ‘willekeurig’, een ‘kwestie van aanvoelen’. Subjectief betekent: betrokken op het menselijke subject, dat gekenmerkt is door rede en verstand, vermogens die alle mensen delen. 
Zoals in dit hoofdstuk duidelijk zal worden, kijkt Kant niet naar de gevolgen van een bepaalde handeling, maar naar de intentie. Een goede daad is een daad die wordt gesteld vanuit de juiste intentie, wat ook de gevolgen zijn. In een consequentialistische ethiek hangt het moreel karakter van je handeling af van de gevolgen ervan. Voor Kant is dat onaanvaardbaar. De gevolgen van je handeling hangen immers ook af van allerlei randfactoren en omstandigheden waarover je geen controle hebt. Je kan onmogelijk verantwoordelijk gesteld worden voor zaken waarop je geen grip hebt. Enkel de intentie waarmee je handelt is daarom van tel om te bepalen of je handeling moreel is of niet. Dit betekent dat een handeling met een goede intentie maar slechte gevolgen toch moreel goed is. Of omgekeerd, een handeling uit eigenbelang die positieve gevolgen met zich meebrengt, is niet moreel goed. Toevallig handelen met goede gevolgen is evenmin een moreel goede handeling. Moreel handelen is handelen conform een regel, waarop de intentie gericht is. 
2. Vertrekpunt: het feit van het zedelijk bewustzijn
Startpunt van Kants kritiek is het zedelijk bewustzijn: een zin voor het goede, een moreel besef. Het feit dat je niet mag moorden is iets wat zich aan ons opdringt, absoluut en noodzakelijk. We vinden de morele wet in onszelf, in onze rede (straks meer over de inhoud van die morele wet). Zoals Kant stelde in een beroemd citaat uit de Kritik der praktischen Vernunft:
'Twee dingen vervullen de geest met steeds nieuwe en toenemende bewondering en eerbied, hoe vaker en langduriger het denken zich ermee bezighoudt: de sterrenhemel boven mij en de morele wet in mij.' 
Waarop is dit zedelijk bewustzijn gebaseerd? We kunnen bij de zoektocht naar het antwoord op die vraag niet zomaar starten van empirische observaties. Hoe zouden we ooit een absolute plicht kunnen ervaren op basis van de empirische werkelijkheid? De objecten in de werkelijkheid kunnen nuttig zijn, of geluk opleveren. Maar ze kunnen onmogelijk de basis zijn van iets dat absoluut en noodzakelijk goed is. Als we bepaalde dingen (kennis, gezondheid, sociale relaties) ‘goed’ noemen is dat niet omdat ze goed zijn op zichzelf, maar omdat ze goed zijn voor ons, of voor ons geluk. Het gaat om empirische goedheid, die afhangt van allerlei omstandigheden. In een andere context zouden andere dingen ‘goed’ zijn.
Het zedelijk goede daarentegen is gebaseerd op een absolute erkenning van een waarde, zoals de waardigheid van de menselijke persoon. Die waardigheid dringt zich aan ons op als iets absoluut; ze hangt niet af van allerlei omstandigheden, maar geldt altijd en overal. In de empirische werkelijkheid is niets echter ooit absoluut, gezien alles contextafhankelijk en relatief is, en kan veranderen. De basis van die waarde moet volgens Kant daarom in het subject en diens zedelijk bewustzijn gezocht worden. Kant gaat dus niet op zoek naar dingen in de empirische wereld die goed zijn (gezondheid, plezier enz.), om op die basis voor te schrijven hoe mensen dienen te handelen. Hij gaat integendeel eerst analyseren wat de ingesteldheid is van iemand met een plichtsbewustzijn. Alles wat zo iemand kan willen, is goed. Alleen die ingesteldheid of zedelijke intentie is in absolute zin goed. Morele waarde schuilt dus niet in de dingen, maar in het menselijk subject. Om het nog anders te stellen: wanneer je iemand een bepaalde handeling ziet stellen (een empirische observatie), dan kan je op basis van die observatie nooit absoluut zeker zijn dat die persoon moreel heeft gehandeld. Het morele gehalte van de daad schuilt in de subjectieve gezindheid ervan, die niet empirisch (en dus wetenschappelijk) observeerbaar is.
Vandaar Kants omwenteling in de ethiek: we moeten starten van het plichtsbewustzijn, en op zoek gaan naar het fundament ervan. Het is de wijze waarop de menselijke rede is gestructureerd die aan de basis ligt van dat bewustzijn. Kants doel is vooral om dat fundament van ons feitelijk bestaande plichtsbewustzijn bloot te leggen.
3. Kritiek van de praktische rede
Dit onderzoek gaat Kant uitvoeren aan de hand van een ‘kritiek van de praktische rede’. Dit is de rede in zijn praktische gebruik, zoals die door de ethiek wordt bestudeerd. Als we moreel handelen, meent Kant, laten we ons niet  leiden zintuiglijke of natuurlijke drijfveren (begeertes, behoeften, driften enz.), maar door redelijke principes. Iemand die echt moreel handelt, volgt een wet die door de praktische rede is voorgeschreven, en overstijgt daarbij allerlei vormen van natuurlijke gedetermineerdheid. De praktische rede maakt het dus mogelijk om de wetmatigheden van de natuur (b.v. je spontane neigingen of begeertes) te overstijgen, en te handelen volgens morele wetten of principes. De rede stuurt de menselijke wil op zo’n manier dat de wetten van de natuur niet opgeheven worden, maar dat er afstand van genomen wordt. 
In zekere zin maakt de mens deel uit van twee werelden. Enerzijds is er de wereld van de natuurlijke wetmatigheden die een noodzakelijk karakter hebben en waardoor de mens gedetermineerd is. Dat is waar de wetenschappen met hun verklaringsmodellen op focussen. Ook de neigingen, instincten, begeertes en verlangens van mensen behoren tot die gedetermineerde wereld: als mens worden we bepaald door al die krachten, zo laten onder andere de psychologie en de biologie zien. Belangrijk is dat Kant het streven naar genot en het vermijden van pijn, zoals Bentham dat centraal zou stellen, in de wereld van de gedetermineerdheid plaatst. Als we handelen volgens onze neigingen (zoals het verlangen naar genot), zo stelt Kant, dan zijn we heteronoom: we zijn de speelbal van die neigingen, waarover we niet de baas zijn. Iets extern, iets anders dan onze rede schrijft ons dan de wet voor, namelijk onze spontane neiging. Enkel als we onze rede volgen zijn we autonoom. 
De mens is echter in staat zijn gedetermineerdheid te overstijgen, bewuste keuzes te maken en zichzelf te bepalen. Daardoor wordt vrijheid mogelijk. Naast de wereld van de gedetermineerdheid is er dus ook een wereld van vrijheid, gebaseerd op de rede. De hele moeilijkheid van Kants filosofie is om die twee samen te denken. 
Merk op dat voor Kant vrijheid geen negatieve vrijheid is, namelijk de vrijheid om te doen wat je wil (b.v. je spontane neigingen volgen) zonder externe interferentie (b.v. door andere mensen, of door de staat). Vrijheid is volgens Kant het vermogen om los te komen van je natuurlijke of sociale bepaaldheid en om zich door de rede te laten leiden. De paradox is dat je volgens Kant pas werkelijk vrij bent als je de juiste, redelijke, morele keuze maakt. Wie ervoor kiest om de rede links te laten liggen, en zijn neigingen te volgen, is niet echt vrij. Echte vrijheid schuilt in het volgen van de morele wet die de rede zelf voorschrijft. Met andere woorden, vrijheid is gehoorzaamheid aan de rede. Op dezelfde manier waarop de rede ons dwingt te aanvaarden dat 2+3 gelijk staat aan 5, dwingt de rede ons ook om morele plichten te erkennen. We kunnen doen alsof 2+3 niet gelijk is aan 5, maar we kunnen dit niet weerleggen. Op dezelfde wijze kunnen we onze morele plicht naast ons neer leggen en miskennen, maar we kunnen ze niet weerleggen. In die zin heeft onze zedelijkheid een dwingend karakter. Die dwang komt niet van een externe autoriteit (God, de natuur, de werking van de economie, onze begeerte enzovoort). Dat zou neerkomen op heteronomie. De dwang komt van de interne autoriteit van onze rede. Vandaar Kants nadruk op autonomie: jezelf de wet opleggen, op basis van de rede, en niet van verlangens of belangen, die tot het domein van de onvrijheid en gedetermineerdheid behoren.
Volgens Kant zit de vrijheid al besloten in het plichtsbewustzijn. Geconfronteerd worden met een plicht waarvan je je bewust bent houdt altijd al in dat het mogelijk is die plicht te volgen. Als het onmogelijk is om een bepaalde daad te stellen zal je daar ook geen plichtsbewustzijn rond ervaren. Het bewustzijn van de plicht impliceert daarom het bewustzijn dat je die plicht kan volgen, dat je de vrijheid hebt om dat te doen.
4. De goede wil
In de Grundlegung zur Metaphysik der Sitten (1785) schreef Kant: “Het is geheel en al onmogelijk om in de wereld en zelfs ook daarbuiten iets te bedenken wat zonder restrictie voor goed gehouden kan worden, behalve de goede wil.” 
Het begrip van de wil is belangrijk voor Kant, omdat het de specifieke menselijke faculteit is die het mogelijk maakt de natuur te overstijgen. In de natuur werkt alles volgens wetmatigheden. De mens daarentegen beschikt over een wil, een vermogen om te handelen volgens bepaalde regels waarvan de mens zich bewust is. Mensen handelen niet louter op basis van instincten, maar kunnen die precies overstijgen.
Zoals reeds gesteld heeft het goede volgens Kant altijd te maken met de intentie van de wil. Een handeling stellen uit egoïsme die per ongeluk ook goede neveneffecten oplevert, is geen goede handeling. Het is de gezindheid van de wil die een handeling moreel goed maakt. Een deudgethicus (zie verder) zou bijvoorbeeld kunnen beweren dat moed goed is. Maar dat is volgens Kant enkel zo als de intentie goed is. Een terrorist is bijvoorbeeld doorgaans ook erg moedig, maar zijn daden zijn immoreel.
Kant benadrukt dat de goede wil het enige is wat absoluut goed is. Dat betekent dat het op zichzelf goed is, en niet in functie van iets anders. Hard werken kan goed zijn voor de maatschappelijke welvaart, maar dat maakt hard werken niet goed op zichzelf, enkel relatief ten opzichte van het doel van een hogere welvaart. Het feit dat hard werken als goed wordt beschouwd, is dan louter afgeleid van het feit dat meer welvaart als goed wordt gezien. 
De nadruk op de goede intentie betekent dat gevolgen als moreel irrelevant worden beschouwd. Soms heeft je handeling niet het gewenste effect door toevallige omstandigheden die je onmogelijk kan controleren. Dit maakt je handeling toch niet minder moreel.
Door de nadruk die Kant legt op de intentie van de handeling in plaats van op het voorwerp van de handeling, wordt kennis van dat voorwerp minder belangrijk. Om moreel te zijn, moet je dus geen kennis van die objecten hebben, maar vooral een goede ingesteldheid. Dat betekent dat ook eenvoudige mensen moreel kunnen handelen, ook al beschikken ze niet over complexe kennis van de werkelijkheid. 
5.Plicht
Volgens Kant is de goede wil een wil die handelt ‘niet uit neiging, maar uit plicht’. De plicht neemt doorgaans de vorm aan van een ge- of verbod (zoals het gebod om de hulpbehoevende te helpen, of het verbod om te moorden). 
Specifiek aan de mens is dat ze geconfronteerd wordt met tegenstrijdige motivaties. Je kan handelen uit plicht, maar ook uit behoefte, uit begeerte, of op basis van spontane neigingen. Het feit dat mensen een plichtsgevoel kunnen ervaren, hangt samen met het feit dat ze ook geconfronteerd worden met behoeften, begeertes of neigingen. Stel dat je partner ziek en hulpbehoevend is, maar je vrienden vragen je om mee uit te gaan. Vanuit je spontane verlangen heb je eigenlijk wel zin om met hen mee te gaan, maar je beseft tegelijk dat het beter is om thuis te blijven om voor je partner te zorgen. Het is doorheen die tweestrijd dat we de roep van de plicht ervaren. Als je uit neiging handelt (b.v. geluksdrang), dan stel je opnieuw het empirische object centraal waardoor je wordt aangetrokken, of waarvan je geluk verwacht (b.v. rijkdom, plezier, succes enzovoort). Maar als je er redelijk over nadenkt, dan besef je dat de plicht roept.
Er moet voor Kant een expliciete gerichtheid zijn op de plicht om van een morele handeling te spreken. Kant geeft het voorbeeld van een handelaar die zijn klanten niet bedriegt omdat hij denkt dat dit op termijn de meeste klanten en de grootste opbrengst zal opleveren. Deze figuur handelt niet uit plicht, maar vanuit de poging zijn rijkdom te maximaliseren, waarbij hij uitgaat van een berekend eigenbelang. Op lange termijn zal bedrog contraproductief zijn, zo meent hij, omdat het hem een slechte naam zal bezorgen. Zo’n handelaar ageert conform de plicht maar niet uit plicht. Om echt moreel te handelen, stelt Kant, moet de handelaar ervoor kiezen om niet te bedriegen omdat bedrog intrinsiek slecht is. 
Het volstaat dus niet om te handelen louter in overeenstemming met de plicht. Stel dat je een zieke persoon helpt omdat je je daar goed bij voelt. Je handeling stemt dan overeen met wat de plicht voorschrijft (helpen wie behoeftig is). Maar je handeling is gemotiveerd door je verlangen om je zelf goed te voelen. Een echt morele handeling is volgens Kant één die gemotiveerd is door de plicht zelf. Het gaat om een handeling uit plicht (de morele wet willen omdat het de wet is). Dat betekent niet dat je geen goed gevoel mag hebben als je een goede daad stelt, maar dat goed gevoel mag niet de motivatie zijn voor je handeling. 
Je kan conform de plicht handelen op drie manieren:
    • Je handeling kan overeenstemmen met de plicht, maar eigenlijk gemotiveerd zijn door egoïsme. Voorbeeld: iemand helpen omdat dat je een goed gevoel geeft, of omdat je er geld mee kunt verdienen.
    • Je handeling kan overeenstemmen met de plicht, maar eigenlijk gebeuren uit spontane neiging. Voorbeeld: iemand helpen omdat je hem aantrekkelijk vindt.
    • Je handeling kan gemotiveerd zijn door de plicht zelf. Voorbeeld: iemand helpen omdat het je morele plicht is, omdat helpen een moreel gebod is.
Enkel die laatste handeling is werkelijk moreel volgens Kant. In deze context maakt hij ook een onderscheid tussen wettelijkheid en moraliteit. De overheid stelt eigenlijk enkel dat onze handelingen moeten overeenstemmen met de wet. Dat betekent niet dat de wet ook je motivatie moet bepalen. Puur uit egoïsme handelen conform de wet is voor de overheid voldoende. In de moraliteit is dat anders: moreel handelen is handelen vanuit de motivatie de morele wet te volgen (merk overigens op dat er een strikt onderscheid moet worden gemaakt tussen de morele en de juridische wet. Kants moraalfilosofie, zoals die in wat volgt wordt uiteengezet, heeft enkel betrekking op de morele wet). Dit heeft als gevolg dat je door empirische observatie van bepaalde handelingen nooit kunt bepalen of die handelingen moreel zijn of niet. Je kan wel observeren of ze wettelijk zijn (namelijk of ze corresponderen met de juridische wet). Maar je kan nooit de intentie van een handeling observeren. Daarom is er strikt gezien ook geen wetenschappelijke studie van de moraliteit mogelijk, omdat wetenschappelijke kennis volgens Kant altijd gebaseerd is op het samenspel van zintuiglijke observatie en de structuren van het verstand (zie hoofdstuk 2.2.).
6. Hypothetische en categorische imperatieven
Als we ten gronde analyseren wat het plichtsbewustzijn inhoudt, zo laat Kant zien, dan betekent het de bereidheid om te handelen conform de categorische imperatief. 
Elke handeling kan geanalyseerd worden als gebaseerd op een bepaalde regel of maxime. Zo’n regel kan subjectief zijn (een regel die ik verkies, maar waarvan ik niet noodzakelijk wens dat anderen hem ook volgen) en objectief (een regel die zich als noodzakelijk opdringt aan iedereen). Objectieve regels noemt Kant imperatieven. Hij onderscheidt twee soorten imperatieven: 
    • Hypothetische imperatief
Deze regel verwijst naar een handeling die je moet stellen onder de hypothese dat je een bepaald doel wil bereiken. Hij heeft de structuur ‘als… dan…’. Bijvoorbeeld, als je wil slagen, moet je goed studeren. Als je het doel wil (een diploma), moet je ook het middel willen (hard werken). Hier is geen ontkomen aan. Dit soort imperatieven is dus objectief, maar is tegelijk voorwaardelijk: de imperatief is enkel dwingend op voorwaarde dat men het doel wil realiseren. Daarmee is nog niets gezegd over de vraag of het doel op zich wel moreel is. 
    • Categorische imperatief
Deze is onvoorwaardelijk en onafhankelijk van specifieke doelen. Ze geldt altijd en overal. Alleen het handelen volgens een categorische imperatief is moreel volgens Kant, omdat deze imperatief absoluut, universeel en onvoorwaardelijk geldt (onafhankelijk van concrete doelen of omstandigheden).
Om moreel te handelen moet je het maxime dat je in je handelen volgt, in overeenstemming brengen met de categorische imperatief. 
7. De categorische imperatief
Kant ontwikkelde in totaal vijf formuleringen van de categorische imperatief. De twee eerste zijn de belangrijkste.
1.Eerste formulering
‘Handel alleen volgens een maxime waarvan je kan willen dat ze een algemene wet wordt.’
Elke handeling is gebaseerd op een regel, en een regel is slechts moreel als hij veralgemeend kan worden. Dit betekent twee zaken. Ten eerste moet de regel veralgemeend gedacht kunnen worden. Denk aan een regel zoals ‘liegen mag’. Dit is een regel die je onmogelijk veralgemeend kunt denken, want de regel ‘liegen mag’ zou zelf een leugen kunnen zijn. De regel botst met andere woorden op logische contradicties. Daarenboven werkt een leugen enkel als iedereen ervan uit gaat dat je de waarheid hoort te spreken: enkel dan gaat men ernstig nemen wat je zegt, ook al is het een leugen. Om te weten of een bepaalde regel moreel is, dien je dus de vraag te stellen of het (logisch) denkbaar is dat die regel veralgemeend wordt.
Ten tweede moet de regel veralgemeend gewild kunnen worden. Dit betekent dat de regel voor iedereen moet kunnen gelden. Je moet kunnen willen dat iedereen in een bepaalde situatie zou handelen conform die regel. Denk aan egoïsme. De egoïst wil natuurlijk dat zijn eigen belang altijd centraal komt te staan. Een egoïstische regel of maxime zou kunnen luiden: ‘in moeilijke omstandigheden moet je eerst aan jezelf denken’. Het probleem is dat wanneer iedereen volgens die regel handelt, het resultaat onwenselijk is voor de egoïst. Het is dan immers niet zijn belang dat centraal staat, want iedereen komt voor haar eigen belang op. De egoïst kan dus niet willen dat het egoïsme veralgemeend wordt. 
Je kan tal van andere voorbeelden bedenken. Je kan niet willen dat scheidsrechters omgekocht kunnen worden, dat bepaalde inkomsten bij het indienen van de belastingbrief verzwegen kunnen worden, dat valse beloftes gemaakt kunnen worden, dat je geld kunt lenen zonder dat je de intentie hebt dit terug te betalen. De maximes waarop deze handelingen zijn gebaseerd kunnen geen algemene wet worden die door alle mensen gevolgd wordt, omdat de praktijken waarop ze betrekking hebben daardoor zelf onmogelijk worden. Er zou geen sport meer beoefend kunnen worden, het maken van beloftes zou zinloos worden, en er zou geen geld meer geleend worden.
Merk op dat deze formulering gelijkt op een morele regel die we allemaal kennen: ‘doe niet aan een ander wat je jezelf niet wil aandoen’. Of: ‘behandel de ander zoals je zelf behandeld wil worden’. De onderliggende gedachte is dezelfde. Het probleem met deze formulering is echter dat ze geen rekening houdt met verschillen tussen mensen. Het is niet omdat ik op een bepaalde manier behandeld wil worden (b.v. elke ochtend gewekt worden met muziek van Sjostakovitsj), dat ik kan willen dat iedereen zo behandeld wordt. Deze bekende regels vatten de intuïtie achter Kants categorische imperatief, maar geven er een verarmde uitdrukking aan. 
Wanneer je dus met een moreel probleem geconfronteerd wordt, dien je de volgende stappen te zetten. 
1) Je onderzoekt welke de verschillende handelingsopties zijn (b.v. liegen dan wel de waarheid vertellen). Voor elk van die opties distilleer je het maxime of handelingsbeginsel (b.v.  ‘liegen mag’).
2) Universaliseer het maxime: is dit mogelijk of niet?
        ◦ Kan het veralgemeend gedacht worden? B.v. liegen leidt tot een logische contradictie
        ◦ Kan het veralgemeend gewild worden? B.v. ‘denk eerst aan jezelf in moeilijke omstandigheden’: de egoïst komt in tegenspraak met zichzelf. Een samenleving van egoïsten kan wel logisch gedacht worden, maar niet gewild.
Lenen zonder terug te betalen kan evenmin worden veralgemeend, want dan wordt het onmogelijk om nog met enige kans op slagen iemand te bedriegen: iedereen zou dan iedereen beginnen te wantrouwen. 
2.Tweede formulering
Elk handelen is gericht op een doel. Zonder doel zou er niet gehandeld worden. De zedelijke mens is echter niet gericht op empirische doelen (de vergroting van rijkdom, plezier enz.), die aan zijn neigingen of preferenties beantwoorden. Een moreel doel is immers van een andere aard: het moet objectief zijn, d.w.z. niet afhankelijk van subjectieve voorkeuren (het verlangen naar plezier of succes) en absoluut gelden (niet als middel dienen voor iets anders). Het moet met andere woorden een ‘doel op zich’ zijn. Volgens Kant is het enige wat doel op zich kan zijn, de goede wil zelf, en de persoon die er de drager van is. 
Vandaar het belang om elk mens als doel op zich te beschouwen. Dat respect voor de ander schuilt eigenlijk al in de eis van universaliseerbaarheid uit de eerste formulering van de categorische imperatief. Die eis impliceert dat je ook de vrijheid van de ander moet respecteren. 
Omgekeerd, als je handelt volgens een maxime dat niet universaliseerbaar is, en je jezelf dus een uitzonderingspositie toekent, dan beschouw je de ander als middel. Bedriegen lukt bijvoorbeeld enkel als de anderen dit niet doen. Je streeft dan je eigen doelen na ten koste van de anderen, die voor jou slechts een middel zijn. Van iemand iets lenen zonder de bedoeling te hebben het terug te betalen betekent dat je de ander als middel of instrument gebruikt.
Vandaar de tweede formulering: 
‘Handel zo dat je het menszijn, zowel in de eigen persoon als in de persoon van ieder ander, altijd tegelijk als doel, nooit louter als middel gebruikt.’
Je moet het recht erkennen van elk persoon om eigen doelen na te streven. Het gaat hier niet louter om doelen zoals behoeftebevrediging. Het gaat in de eerste plaats om respect voor het feit dat de andere persoon een redelijk wezen is met een zedelijke bestemming. Je mag die andere persoon daarom niet als instrument gebruiken in functie van je eigen preferenties of neigingen. Anders gesteld, de persoon heeft een waardigheid. Waardigheid is iets anders dan waarde, zoals die uitgedrukt kan worden in de prijs. Op de markt zijn alle waarden relatief en inwisselbaar. De waardigheid is daarentegen absoluut: je kan ze nooit verkopen of inruilen voor iets anders. Een concrete vertaling van dat principe van menselijke waardigheid zijn de mensenrechten.
Belangrijk is dat de mens niet louter als middel gebruikt mag worden. Er zijn natuurlijk allerlei relaties tussen mensen die instrumenteel zijn, en waarbij je de ander in zekere zin als middel gebruikt voor je doelen. De leerkracht is het middel voor de student om die zaken te leren waardoor hij een diploma kan verwerven. Dit is op zich geen probleem, zolang de ander steeds ook als doel op zich wordt gezien, m.a.w. in zijn waardigheid wordt erkend. Kants formulering sluit wel praktijken uit zoals slavernij, waarbij de gelijke waardigheid van de slaaf wordt miskend. Ze sluit ook uit dat je het leven van één iemand opoffert om zijn organen te gebruiken om vier andere mensen te redden (een utilitarist zou dat in principe wel kunnen toelaten). Een verkrachting is ook het gebruik van de ander als louter middel. 
Het respect heeft als voorwerp ‘de mensheid in’ jezelf en de ander. Het gaat dus niet om de concrete, individuele persoon, maar om iets universeels dat alle mensen delen, het feit dat het zedelijke wezens zijn. Kant beperkt de moraal overigens niet tot de ander, maar heeft het ook over de mensheid ‘in de eigen persoon’. Zelfrespect is dus minstens zo belangrijk als respect voor de waardigheid van de ander. Je mag jezelf dus ook niet reduceren tot een louter middel, waarbij je je rede bijvoorbeeld louter ten dienste stelt van economische doelen.
Sommige marxistische auteurs hebben op basis van deze ideeën van Kant een scherpe maatschappijkritiek geformuleerd. In prekapitalistische samenlevingen die op lijfeigendom of slavernij gebaseerd waren, werd de mens op een onmiddellijke manier als louter middel gebruikt. Maar ook in een kapitalistische samenleving, zo betogen zij, is dat zo. De mens wordt in het kapitalisme tot louter middel voor economische accumulatie. Datgene wat van de mens een mens maakt en hem onderscheidt van dieren, namelijk zijn capaciteit tot arbeid, wordt een koopwaar die op de arbeidsmarkt wordt verkocht, als louter middel om een inkomen te verwerven. Kant daarentegen ging niet zover. De waardigheid die hij voor ogen had, beperkte zich tot de formele vrijheden, zoals de contractvrijheid. Gezien partijen in een arbeidscontract formeel gezien vrij zijn (de arbeider is niet gedwongen het contract te tekenen), is er geen miskenning van de menselijke waardigheid. Marxisten daarentegen zullen benadrukken dat formele vrijheid nog geen reële vrijheid is. 
8. Postulaten van de praktische rede
In zijn Kritik der reinen Vernunft had Kant gesteld dat over metafysische thema’s zoals de menselijke vrijheid of God niets zinvol gezegd kan worden. Wetenschappelijke kennis is enkel mogelijk op basis van een samenspel van empirische indrukken en de werking van het verstand. 
In zijn ethiek komen die thema’s echter opnieuw op de proppen. Je kan hierover weliswaar niets wetenschappelijks stellen, meent Kant, maar als je aanvaardt dat het plichtsbewustzijn een feit is, moet je ook de vrijheid van de mens veronderstellen of aannemen. Dat betekent niet dat je die vrijheid wetenschappelijk kan bewijzen. Vrijheid is louter een postulaat dat we moeten aannemen gezien de feitelijkheid van het zedelijk bewustzijn.
Ook de onsterfelijkheid van de ziel en het bestaan van God zijn postulaten zonder dewelke het ethisch leven niet zinvol zou zijn, meent Kant. Ze geven de garantie dat het zedelijke handelen zin heeft en niet absurd is. Zedelijk handelen betekent vaak immers ingaan tegen de eigen onmiddellijke verlangens. Je moet er soms offers voor brengen, en het levert dus niet noodzakelijk plezier op. God moet garanderen dat de zedelijkheid en het geluk uiteindelijk toch overeenstemmen.
9. Betekenis en kritiek
Met zijn categorische imperatief wilde Kant vooral het intuïtieve zedelijkheidsbewustzijn van mensen ophelderen. In die zin doet hij iets anders dan de utilitaristen: zij ontwikkelden een nieuw moreel criterium dat soms tot contra-intuïtieve conclusies leidde. Kant daarentegen begint met het feit van het plichtsbewustzijn en probeert dit te ontrafelen. In die zin heeft de categorische imperatief in eerste instantie betrekking op zaken die evident lijken, zoals het verbod om te moorden, te liegen of te bedriegen. Kant levert daarmee geen nieuwe ethische geboden  of verboden, maar geeft vooral een scherpe, theoretisch gefundeerde uitdrukking aan de eis om anderen te respecteren, geen uitzondering te maken uit eigenbelang, en alle mensen als gelijk te beschouwen voor de (morele) wet.
Kants ethiek is bijzonder invloedrijk geworden, wat mede het gevolg is van de filosofisch verfijnde uitwerking ervan. Vooral het universaliseringsprincipe is van ontzettend groot belang in historisch opzicht. Het gaat uit van menselijke gelijkheid, en breekt met de privileges van de standen in de laat-feodale en absolutistische maatschappij die voorafging aan de Franse revolutie (die door Kant werd bewonderd). Alle mensen beschikken over dezelfde rede, en zijn gelijk onder de zedelijke wet. Ook het autonomieprincipe ademt een soort van democratische geest.
De mensenrechten vormen een belangrijke vertaling van het principe van  de menselijke waardigheid. Kant was uiteraard niet de uitvinder van de mensenrechten, maar wist deze wel in te bedden in een krachtig filosofisch kader. De mensenrechten gelden voor hem absoluut, en kunnen niet het voorwerp vormen van allerlei kosten-baten afwegingen, zoals in het utilitarisme het  geval is. Niet het grootste geluk voor het grootste aantal is voor Kant van tel, maar wel de inherente rechten en waardigheid van de individuen. Die mogen niet ondergeschikt gemaakt worden aan een verondersteld hoger maatschappelijk nut.
Niettemin zijn er uiteraard een hele reeks kritieken geformuleerd op Kants ethiek.
Een typische kritiek is dat Kants theorie te rigoristisch is. De Franse liberaal Benjamin Constant formuleerde een dergelijk bezwaar: « un philosophe allemand (…) va jusqu'à prétendre qu'envers des assassins qui vous demanderaient si votre ami qu'ils poursuivent n'est pas réfugié dans votre maison, le mensonge serait un crime ». Kants antwoord zou mogelijk zijn dat het niet de persoon is die de waarheid zegt die immoreel handelt, maar wel de moordenaar. Maar dat zal weinigen wellicht overtuigen. De meeste mensen zullen het ongetwijfeld contra-intuïtief vinden dat een handeling (de waarheid vertellen) die leidt tot verschrikkelijke gevolgen (een moord) toch moreel juist beschouwd wordt.
Nochtans is het niet zo dat de uitvoering van de wil in de praktijk niet belangrijk is voor Kant. De zedelijke wil wenst ook de realisatie in de werkelijkheid. Het punt is dat het criterium om een handeling te beoordelen, nooit in die objectieve realiteit kan liggen. Het gevolg van een handeling kan geen graadmeter zijn voor het moreel karakter van de handeling. Je kan per toeval een goed gevolg teweegbrengen, of een handeling uit goede wil kan botsen op allerlei obstakels, waardoor de gevolgen ervan beperkt blijven. Kijken naar de gevolgen betekent dat mensen een enorme verantwoordelijkheid krijgen. Ze worden immers niet enkel verantwoordelijk voor hun eigen handelen, maar ook voor het wegnemen van alle obstakels die ervoor zorgen dat de gevolgen ervan niet helemaal gerealiseerd worden. In een geglobaliseerd economisch stelsel is het bijvoorbeeld niet mogelijk om alle gevolgen van een bepaalde beslissing (b.v. een investering door een bedrijf, een beslissing over de hoogte van de rentevoet door de centrale bank, de invoering van fiscale wetgeving door een overheid) precies te voorzien. In die zin kun je die actoren niet helemaal verantwoordelijk stellen voor de eventueel negatieve gevolgen van hun (goedbedoelde) beslissingen.
Een tweede kritiek is dat Kants ethiek formeel is (inhoudsloos). Ze bestaat vooral uit een aantal formele principes (universaliseerbaarheid, de ander niet instrumentaliseren). Tegelijk is dat misschien ook de sterkte van Kants ethiek. Hij zegt niet precies wat je moet doen, maar ontwikkelt eigenlijk niet meer dan een procedure om bepaalde regels als immoreel te verwerpen. Dat betekent dat het mogelijk is dat er meerdere mogelijke handelingsregels overblijven die alle moreel toelaatbaar zijn. In die zin is Kants ethiek meer flexibel dan het utilitarisme, waar er doorgaans wel één beste keuze is. De categorische imperatief sluit bepaalde zaken uit of legt bepaalde ‘constraints’ op, maar daarbinnen kunnen individuen verder hun leven invullen. De deontologie laat dus nog ruimte over voor verschillende toelaatbare handelingen. Zolang je je plicht doet (niemand bedriegen, moorden, stelen, liegen), kan je verder je eigen gang gaan. Je kan plezier maken, economische activiteit ontwikkelen, of gewoon een passief leven leiden.
In die zin moet ook de kritiek dat Kants ethiek ‘streng’ is, genuanceerd worden. Het is niet zo dat je volgens Kant geen plezier mag beleven aan een goede handeling. Het goede doen mag gerust deugd doen. Zijn punt is dat dat plezier niet het fundament is van de goedheid van de handeling. Het is niet dat plezier dat van de handeling een goede handeling maakt.
Tegenover de stelling dat Kants ethiek ‘streng’ is wordt door anderen geargumenteerd dat ze precies te weinig ambitieus is. Vanuit Kantiaans oogpunt is het voldoende je plicht te doen, en je aan de regels te houden. Het kan zijn dat er aan de andere kant van de wereld kinderen sterven van de honger, maar dat maakt jou niet minder moreel. Je hoeft geen wereldverbeteraar te zijn om moreel goed te handelen. Een utilitaristische ethiek is in dat opzicht veel ambitieuzer: een utilitarist zou precies wel stellen dat je die kinderen moet helpen, omdat dit de hoeveelheid geluk in de wereld zal verhogen.
Kants ethiek heeft verder weinig te bieden wanneer er een conflict ontstaat tussen verschillende plichten. Hoe moet je omgaan met een situatie waarin het recht op leven tegenover het recht op eigendom staat? De deontologie erkent in principe meerdere waarden, zonder een criterium te leveren om hiertussen te kiezen. Het utilitarisme is in dat opzicht preciezer, gezien het (in theorie) altijd één beste uitkomst oplevert.
De deontologie is ook minder geschikt voor beleidscontexten, waarin vaak afwegingen moeten worden gemaakt. Zullen we de beperkte middelen bijvoorbeeld aanwenden voor de verhoging van het budget voor gezondheidszorg of van dat voor onderwijs? Het utilitarisme is in principe meer geschikt om dat soort vragen op te lossen.
Vanuit de deugdethiek (zie volgende hoofdstuk) wordt gesteld dat Kants ethiek abstractie maakt van iemands karakter of persoonlijkheid. Vanuit Kants optiek zou je kunnen zeggen dat een egoïstische persoon die uit plicht toch helpt, hoewel hij daarbij moet ingaan tegen zijn natuurlijke neigingen, beter is dan een altruïstische persoon die vanuit zichzelf spontaan de neiging heeft om te helpen, zonder daarbij een plicht te ervaren. Voor Kant is de eerste beter, voor de deugdethiek de tweede. Intuïtief zullen wellicht veel mensen voorkeur geven aan de altruïstische persoon.
Vanuit het marxisme wordt wel eens de kritiek geformuleerd dat Kants ethiek ideologisch is. Kant stelt zijn ethiek voor als universeel geldend, maar misschien geeft hij vooral uitdrukking aan de geldende waarden en ideeën van zijn tijd en zijn klasse? De heersende ideeën zijn in een bepaald tijdperk altijd de ideeën van de heersende klasse, schreef Marx. Je eigen ideeën voorstellen als neutraal of universeel geldig, is een vorm van ideologische maskering. Je verhult daarmee dat je eigenlijk vanuit een specifiek standpunt spreekt, bijvoorbeeld dat van het bourgeois individu, dat vooral bezig is met zijn individuele rechten, waarvan het eigendomsrecht het voornaamste is. 
Waar marxisten stellen dat Kants universalisme een probleem is omdat het zijn klassenpositie verhult, zullen communitaristen argumenteren dat dit universalisme problematisch is omdat het precies te weinig erkent dat mensen altijd deel uitmaken van bepaalde groepen (zoals familie, vrienden, het vaderland), en dat ze ten aanzien van de groepen een speciale loyauteit hebben. Mensen worden vaak moreel gedreven vanuit de inzet voor een heel concrete andere, en niet vanuit een abstracte eis van respect voor de universele mensheid. Het feit dat je speciale banden hebt met wie dicht bij je staat, wordt vanuit die optiek precies als heel moreel relevant gezien. Anderzijds kan de focus op die particuliere andere ook leiden tot problematische vormen van uitsluiting die op basis van Kants ethiek bekritiseerd kunnen worden. 
Hoofdstuk 2.3.
Deugdethiek
De deugdethiek is de derde belangrijke benadering in de moraalfilosofie. Hoewel ze diepe historische wortels heeft, is de deugdethiek eigenlijk pas recent herontdekt, namelijk in de tweede helft van de 20ste eeuw. Sindsdien is de deugethiek naast het utilitarisme en de deontologie komen te staan als zelfstandig perspectief op de ethiek. 
De deugdethiek formuleert geen criterium om handelingen te evalueren, zoals het utilitarisme en de deontologie doen. Het specifieke van de deugdethiek  is dat ze niet focust op de handeling, maar op de persoon. De deugdethiek heeft in zekere zin een bredere kijk op de ethiek dan de eerdere twee benaderingen. Ze vraagt welke persoon je dient te zijn, welk karakter of persoonlijkheid je dient te ontwikkelen. Als we bijvoorbeeld geconfronteerd worden met de vraag of folteren is toegestaan, dan zal de utilitarist een berekening maken van de totale hoeveelheid pijn en nut die dit oplevert, en zal de deontoloog rationeel beargumenteren dat folteren de lichamelijke integriteit en dus de menselijke waardigheid schaadt. De deugdethicus zal daarentegen een heel andere vraag stellen, namelijk wat zegt de beslissing om al dan niet te folteren over je karakter? Of: als je foltert, welke impact heeft de praktijk van folteren op de ontwikkeling van je karakter? Welk soort persoonlijkheid ben je aan het cultiveren als je foltert? 
Wanneer je vanuit de deugdethiek toch een handelingscriterium wil ontwikkelen, dan zou het er als volgt uit kunnen zien: ‘je dient te handelen zoals een deugdzame persoon’. De hele vraag is natuurlijk wat het betekent om een deudgzame persoon te zijn. Je zou kunnen denken aan iemand waarvan je denkt dat die bijzonder deugdzaam is, en je inbeelden hoe die zou handelen in een bepaalde situatie. Denk aan Nelson Mandela, die ondanks tientallen jaren gevangenschap onder het apartheidsregime bij zijn vrijlating in 1990 niet belust was op wraak maar in de plaats een Waarheids- en Verzoeningscommissie installeerde. Tijdens zijn gevangenschap had hij al de taal en geschiedenis van de blanke Afrikaners te leren, om ermee in dialoog te kunnen gaan. In 1993 kreeg hij de Nobelprijs voor de vrede voor zijn inspanningen om het apartheidsregime op een vreedzame manier te beëindigen. Veel mensen zien Mandela als een bijzonder deugdzame persoon, als een morele inspiratiebron. Hoe zou hij handelen als hij in jouw situatie was?
Deugd
De deugd is een karaktertrek die je hebt aangeleerd of verworven. De deugdethiek kijkt dus niet naar geïsoleerde handelingen of situaties op zich, maar focust op het karakter van iemand. Wat voor soort persoon dien je te zijn? Welke karaktertrekken moet je ontwikkelen? De sleutelgedachte van de deudgethiek is dat iemand die een goed karakter heeft, spontaan goede handelingen zal stellen. 
Deugden zijn onder andere tolerantie, matigheid, vriendschap, vriendelijkheid, vrijgevigheid, dapperheid, eerlijkheid, trouw, enzovoort. Wie een deugdzaam karakter heeft ontwikkeld, zal spontaan geneigd zijn te handelen in overeenstemming met de deugden. Iemand die genereus is, zal bijvoorbeeld niet voortdurend aan het rekenen slaan of hij nu al dan niet het grootste nut voor het grootste aantal verhoogt wanneer hij een aalmoes geeft aan een bedelaar, maar hij zal spontaan geneigd zijn te helpen. Een deugdzaam persoon heeft een gevoeligheid ontwikkeld voor morele situaties: ze herkent bepaalde noden en begrijpt dat ze iets kan doen. 
De deugdethiek heeft een brede opvatting van wat mensen motiveert om goed te handelen. Er zijn niet louter rationele argumenten of afwegingen nodig, maar ook passies en emoties die deel uitmaken van je persoonlijkheid kunnen de basis zijn van je motivatie om moreel te handelen. Iemand die louter en alleen ‘uit plicht’ helpt, zullen we spontaan als minder ‘goed’ beschouwen dan iemand die een heel behulpzaam, eerlijk of genereus karakter heeft en spontaan helpt. We waarderen iemand niet louter omdat ze de waarheid spreekt, maar vooral omdat ze een eerlijk karakter heeft. Hierin schuilt ook het aantrekkelijke van de deugdethiek. Deze gaat niet enkel over hoe we de anderen moeten behandelen, maar over welk soort persoon we zelf moeten zijn. Het nadeel is dan weer dat die focus op de persoonlijkheid maakt dat de deugdethiek minder geschikt is als we moeten nadenken over beleid, instituties of andere organisaties zoals bedrijven.
Aristoteles (384-322)
Aristoteles was een grondlegger van de deugdethiek. Zoals we elders in deze cursus bespreken, had Aristoteles een heel specifiek begrip van de natuur (‘phusis’). Alle dingen in de natuur zijn in beweging en streven een doel na. Niets is zomaar toevallig, maar alles heeft een functie, doel en bestemming. Aristoteles’ filosofie is teleologisch (‘telos’ in het Grieks betekent ‘doel’): je kunt de dingen in de werkelijkheid begrijpen en verklaren vanuit hun doel of bestemming. Een mes dient om te snijden, een eikel heeft als doel een eik te worden, een kind heeft als bestemming een redelijk, volwassen wezen te worden. Alle dingen streven hun bestemming en voltooiing na. De deugd bestaat erin om uit te munten in dat proces. Een deugdzame mens is iemand die op een heel geslaagde manier het wezen van mens-zijn heeft ontwikkeld. Volgens Aristoteles kan de mens gedefinieerd worden als een wezen dat ‘logos’ bezit, d.w.z. het vermogen om te spreken en redelijk te denken. Een deugdzaam mens is iemand die dit vermogen zo volmaakt mogelijk realiseert, door b.v. aan wetenschappelijke of filosofische activiteit te doen. 
Natuurlijk hebben veel dagelijkse activiteiten een heel specifiek doel. Je stapt op de fiets om naar de les te komen, je komt naar de les om inzichten op te doen, je studeert om te slagen en een diploma te halen. Op die manier bestaat het hele leven uit een keten aan doelen. Het fundamenteel doel van de mens is een goed leven te leiden en gelukkig te zijn. Voor Aristoteles betekent ‘gelukkig’ zijn eigenlijk ‘gelukt’ zijn, namelijk uitblinken en floreren als mens. In het Grieks wordt geluk ‘eudaimonia’ genoemd. 
Volgens Aristoteles zijn er vier ‘kardinale deugden’, namelijk justitia (rechtschapenheid of rechtvaardigheid), fortitudo (moed), prudentia (wijsheid of voorzichtigheid), en temperantia (matigheid). Vooral die laatste is belangrijk. Aristoteles benadrukt dat een deugdzame persoon een zin moet ontwikkelen voor het ‘juiste midden’. Bij elke deugd kan je immers overdrijven. Moed is een belangrijke deugd, maar overmoed kan leiden tot onbezonnenheid, en een gebrek aan moed is lafheid. Het komt erop aan de juiste maat te vinden tussen het exces of het teveel aan moed aan de ene kant, en het tekort aan de andere kant. Wat het juiste midden is, hangt natuurlijk altijd af van de context. In die zin is het niet abstract en universeel geldend, maar moet je telkens opnieuw op zoek gaan naar dat juiste midden.
Daarbij moet je de praktische wijsheid of ‘phronesis’ volgen. Die wijsheid is niet gebaseerd op abstracte, rationele regels of berekeningen, maar is een gevoeligheid die je hebt verworven of geleerd en die je in staat moet stellen het juiste midden te vinden. Leerprocessen zijn dus belangrijk voor de deugdethiek: deugden kun je aanleren en ontwikkelen. De taak van de ethiek bestaat erin mensen te leren hoe ze deugdzaam kunnen worden.
Een buitenbeetje: Friedrich  Nietzsche (1844-1900)
Nietzsche verschilt in heel veel opzichten van andere typische vertegenwoordigers van de deugdethiek, en zijn versie van de deugdethiek is controversieel. Nietzsche kant zich in het algemeen tegen het rationalisme in de filosofie, en daarom verwerpt hij de ethiek zoals Kant of de utilitaristen die benaderden. In het algemeen is hij uiterst kritisch voor de westerse traditie van de filosofie. 
In zijn beroemde boek Genealogie van de moraal (1887) ontwikkelt hij bijvoorbeeld een  genadeloze kritiek van de christelijke moraal. Voor het ontstaan van het christendom heerste een soort van heldencultuur. Wat in die cultuur als ‘goed’ werd beschouwd, werd bepaald door de sterken of aristocraten. Vandaar dat dapperheid als een belangrijke deugd werd gezien, net zoals voornaamheid, kracht, en het verrichten van eervolle of grootse daden. Moreel slecht was daarentegen handelen uit berekening of uit angst. 
Het christendom keerde die rangorde echter om. Nietzsche beschouwt het christendom als een soort slavenopstand in de moraal: uit ressentiment en wrok tegen de sterken keerden de zwakken de gangbare moraal om, en de christelijke moraal was het resultaat. Sindsdien is het goede altijd gericht op de armen, de machtelozen, de nederigen, degenen die lijden. De slaven zijn hun eigen zwakheid met andere woorden als goed gaan beschouwen. De sterken daarentegen worden als moreel beslecht beschouwd, precies omdat ze zich onderscheiden door hun grootsheid, of door het nastreven van macht en eer. Vandaar de typische christelijke moraal, gebaseerd op medelijden en zelfverloochening. Die moraal komt volgens Nietzsche neer op een soort van verheerlijking van de zwakte. Het zet de zwakke mens op een voetstuk. De opkomst van het christendom betekent met andere woorden een overgang van een heldenmoraal naar een slachtoffermoraal. 
Nochtans kunnen we niet zeggen dat het christendom een nieuwe moraal heeft geschapen. Volgens Nietzsche is het christendom helemaal niet creatief, schept het niets nieuws, maar heeft het gewoon de bestaande waarden omgekeerd. In die zin is het louter reactief, het reageert op een bestaande toestand, zonder iets nieuws te creëren. Precies omwille van hun zwakte zijn de slaven niet in staat echt nieuwe waarden te creëren, en blijven ze vasthouden aan de waarden van hun tegenstander. Alleen keren ze die nu om. 
Om die reden noemt Nietzsche het christendom nihilistisch. Het christendom miskent het leven, en de machtswil dat elk levend wezen doortrekt. De machtswil of ‘wil tot macht’ is de wil om zichzelf te affirmeren of te doen gelden door macht te verwerven over de wereld. Elke handeling en elk denken is uiteindelijk een uitdrukking van die machtswil. Hetzelfde geldt voor de slavenopstand van het christendom: ook dat wil zich doen gelden. Alleen erkent het niet dat die machtswil haar fundamentele drijfveer is, en daarom is het inauthentiek. Het is veel beter om op een authentieke wijze de machtswil te erkennen en te bevestigen. 
Nietzsches filosofie is een vitalisme, d.w.z. een filosofie die gebaseerd is op een begrip van het leven als dynamiek, kracht of creativiteit. Zijn kritiek van het christendom is dat dit het leven als vitale kracht precies miskent. Echte deugd, aldus Nietzsche, bestaat erin ‘ja’ te zeggen aan het leven, en je vitale krachten te ontwikkelen. Een deugdzame mens doet aan zelfverbetering, is zelfbewust, streeft excellentie na, is creatief en spontaan, en poogt zichzelf voortdurend te overstijgen. Dat is ook de betekenis van zijn begrip Übermensch: de mens die in zijn kracht staat, vol energie en dynamiek zit, creatief is, en zichzelf steeds weer weet te overstijgen. Er is daarbij geen einddoel dat bereikt kan worden. Er is geen toestand van voortreffelijkheid die je kan bereiken. Het voortdurende proces van zelfoverstijging en creativiteit is het belangrijkste. In die zin breekt Nietzsche met de teleologische dimensie van de klassieke deugdethiek. Maar net zoals andere deugdethici gaat het bij hem wel om de ontwikkeling en cultivering van een bepaald soort karakter of persoonlijkheid. 
Deze opvatting van deugdethiek staat natuurlijk haaks op veel gangbare ethische opvattingen (ook binnen de deugdethiek), gezien ze heel sterk op het zelf gefocust is, elitair van inslag is, en weinig rekening houdt met anderen, en zeker niet met de zwakke. 
Alisdair MacIntyre
Een belangrijke hedendaagse deugdethicus is Alisdair MacIntyre, die op zijn eigen wijze grondintuïties van Aristoteles probeerde te actualiseren. Voor moderne mensen is Aristoteles ‘teleologische’ gedachte dat mensen een bestemming hebben, namelijk hun rede zo goed mogelijk te ontwikkelen, niet langer evident. Hebben alle mensen diezelfde bestemming? Bestaan er niet meerdere manieren om een deugdzame mens te zijn? 
Niettemin probeert MacIntyre toch iets van Aristoteles’ teleologie te behouden. Een deugdzame mens is iemand die excelleert in iets. MacIntyre verbindt dit met het begrip ‘praktijk’. Praktijken zijn bijvoorbeeld onderwijzen, sporten, zieken verzorgen, een land of bedrijf besturen enzovoort. Een deugdzame mens is iemand die excelleert in die praktijk. Deugden zijn karaktereigenschappen die mensen motiveren om de doeleinden van een praktijk zo goed mogelijk na te streven. In elke praktijk zit een doelgerichtheid, en in de deugdethiek gaat het erom die doelen zo goed mogelijk te realiseren. Het volstaat volgens de deugdethiek niet om louter je plicht te doen. Iemand die arts is, moet bijvoorbeeld meer doen dan de juiste diagnose stellen en geneesmiddelen voorschrijven. Om een zieke zo goed mogelijk te helpen, moet een goede arts over bepaalde deugden beschikken, zoals inlevingsvermogen en betrokkenheid. 
Deugdethiek wordt vaak conservatief genoemd. De reden is dat deugden altijd ingebed zijn in de tradities van een bepaalde gemeenschap. Het utilitarisme en de deontologie formuleerden criteria aan de hand waarvan je de bestaande maatschappij kon bekritiseren en veranderen. De deugdethiek daarentegen stimuleert de ontwikkeling van de deugden zoals die feitelijk in een cultuur aanwezig zijn. Er bestaan met andere woorden geen universele morele criteria op zich. De moraal is volgens de deugdethiek altijd ingebed in een bestaande gemeenschap met specifieke tradities. In de Oudheid was ‘moed’ bijvoorbeeld een centrale deugd, terwijl we dit vandaag niet spontaan als een belangrijke deugd zouden beschouwen. Deugethiek is gericht op geluk, het bloeien of floreren van de mens, maar wat dit geluk betekent zal verschillen tussen gemeenschappen, culturen of historische periodes.
Hoofdstuk 2.4.
Zorgethiek
De zorgethiek wordt vaak beschouwd als een variant van de deugdethiek, maar heeft toch een zekere eigenheid door de specifieke focus op (zorg)relaties. De zorgethiek kwam tot stand in de jaren 1980, doordat een aantal auteurs zich de vraag begonnen te stellen of de gangbare ethische theorieën niet gebaseerd zijn op een mannelijke of masculinistische manier van kijken. De aanleiding van deze discussie was het sociaal-psychologisch onderzoek van Lawrence Kohlberg uit de jaren ’60 en ‘70. Op basis van empirisch onderzoek ontwikkelde deze een model van morele ontwikkeling van kinderen. Hij deed onder andere een belangrijke longitudinale (d.w.z. over een lange periode) studie van de morele ontwikkeling van een groep jongens gedurende hun hele kinderlijke ontwikkeling tot ze volwassen werden. Hij legde hen daarbij morele dilemma’s voor. Bekend is het Heinz-dilemma: 
In Europa was een vrouw bijna overleden door een erge ziekte, een speciaal soort kanker. Er was één geneesmiddel waarvan de artsen dachten dat het haar zou kunnen redden. Het was een soort van radium dat recent was ontdekt door een apotheker in dezelfde stad. Het geneesmiddel was duur om te produceren, maar de apotheker vroeg tien keer zoveel als wat het hem kostte om het middel te maken. Hij betaalde 200 dollar voor de radium, maar rekende 2000 dollar aan voor een kleine dosis van het geneesmiddel. Heinz, de echtgenoot van de vrouw, ging langs bij iedereen die hij kende om geld te lenen, maar hij kreeg maar 1000 dollar bijeengeschraapt. Hij vertelde de apotheker dat zijn vrouw op het punt stond te overlijden en vroeg hem het middel goedkoper te verkopen, of hem later te laten betalen. De apotheker antwoordde echter: ‘Nee, ik heb het middel ontdekt, en ik wil er geld uit slaan.’ Heinz werd wanhopig, brak in bij de apotheker, en stal het geneesmiddel voor zijn  vrouw.
Kohlberg was niet zozeer geïnteresseerd in de oplossing die de kinderen voor dit dilemma voorstelden, maar wel in het soort redeneringen dat ze daarbij maken. Hij liet zien dat een kind vanaf 5 jaar morele redeneringen begint te maken. Het gaat niet langer spontaan reageren, maar argumenten inroepen om bepaalde keuzes te maken of handelingen te stellen. Op basis van zijn onderzoek onderscheidt Kohlberg de volgende fasen van morele ontwikkeling:
5 jaar
Fase 1
Gehoorzaamheid en straf
Straf vermijden
Preconventioneel niveau
Fase 2
Instrumenteel hedonisme
Do ut des
10 jaar
Fase 3
Interpersoonlijke verwachtingen
Good boy, good girl
Conventioneel niveau
Fase 4
Conventies sociaal systeem
Law and order
15 jaar
Fase 5
utilitarisme
Goed voor de gemeenschap
Postconventioneel niveau
Fase 6
universalisme
Gelijke rechten voor allen
Niet iedereen bereikt elke fase op hetzelfde moment, en niet iedereen bereikt de hoogste fase. Toch was dit een algemeen stramien dat Kohlberg ontwikkelde op basis van dit onderzoek. Het hoogste stadium van morele ontwikkeling wordt bereikt wanneer iemand universeel geldende rationele argumenten kan maken, zoals Kant (de categorische imperatief) die filosofisch heeft uitgewerkt. Kohlberg deed dit onderzoek over bij jongens uit verschillende culturele achtergronden, en stelde hetzelfde patroon vast: de hoogste vorm van moreel redeneren is gebaseerd op abstracte, universele principes zoals onpartijdigheid of gelijke rechten.
Kohlberg stelde echter vast dat vrouwen systematisch lager scoorden volgens dit model. De suggestie leek dus dat vrouwen moreel minder rijp zijn dan  mannen. Kohlberg pleitte ervoor dat vrouwen meer zouden moeten participeren in het publieke leven, i.p.v. louter het huishouden te doen. Op die manier zouden ze hun capaciteit tot moreel redeneren verder kunnen ontwikkelen. 
Of schortte er iets meer fundamenteel aan het model? Dat vond alvast een studente van Kohlberg, Carol Gilligan. Net als andere feministisch gezinde onderzoeksters meende ze dat het model van Kohlberg onterecht de klemtoon legde op abstract, rationeel denken. Kohlbergs onderzoek focuste op jongens, en het leek Gilligan problematisch om de resultaten van een onderzoek bij jongens zomaar te veralgemenen tot alle mensen. Misschien lag het probleem niet bij de vrouwen, maar wel bij het model van Kohlberg zelf. 
Gilligan deed interviews met mannelijke en vrouwelijke studenten en jonge kinderen aan de hand van morele dilemma’s, en ze trachtte een vergelijking te maken tussen hoe jongens en meisjes redeneren. Op het eerste zicht leken meisjes minder in staat om een duidelijk antwoord te formuleren op het dilemma. Maar volgens Gilligan is dat vooral omdat zij veel meer aandacht hebben voor de complexiteit van de concrete situatie en al haar implicaties. De meisjes redeneerden niet zozeer in termen van abstracte principes die afgewogen moeten worden (het eigendomsrecht versus het recht op leven), maar in termen van een complex web van menselijke relaties rond concrete personen. Ze gingen de oplossingen zoeken in die concrete relaties, eerder dan in grote principes. Volgens Gilligan is dit geen minderwaardige vorm van moreel redeneren, integendeel. 
Zij ging daarom twee types van moreel  denken onderscheiden, die beide evenwaardig zijn. Een moraal die steunt op abstracte, rationele principes noemt Gilligan een rechtvaardigheidsethiek. Deze ethiek maakt abstractie van de concrete situatie en houdt ook geen rekening met emoties. Ze focust op principes, zoals het gelijkheidsprincipe, of het principe van eerlijke verdeling van goederen. Daartegenover stelde ze de zorgethiek. Deze hecht meer belang aan de concrete context, menselijke relaties, inlevingsvermogen. Waar de rechtvaardigheidsethiek typisch ‘mannelijk’ leek, paste de zorgethiek meer bij de vrouwelijke belevingswereld. 
Als we teruggrijpen naar het Heinz-dilemma, dan gaat een rechtvaardigheidsethiek pogen aan de hand van algemene principes de tegengestelde claims af te wegen: het recht op leven van de vrouw tegenover de bescherming van het eigendomsrecht van de apotheker. De zorgethiek focust daarentegen niet op de botsing van rechten, maar op de verstoring van een relatie. Ze gaat niet abstract redeneren, maar op zoek gaan naar elementen uit de concrete context die helpen begrijpen waarom de apotheker het geneesmiddel niet ter beschikking wil stellen. Of ze gaat zich afvragen wat de concrete gevolgen kunnen zijn van het stelen van het geneesmiddel voor de relatie van Heinz met zijn vrouw. Een meisje uit Kohlbergs onderzoek stelde zich bijvoorbeeld de vraag waarom de apotheker zo ongevoelig reageert. Misschien heeft de apotheker zelf wel financiële of andere problemen? Misschien is het mogelijk met hem te praten om hem te overtuigen? Het middel stelen lijkt geen goed idee, want als Heinz gevat wordt, dan komt zijn vrouw er helemaal alleen voor te staan. Dit soort antwoord scoorde lager bij Kohlberg omdat het niet vertrekt van abstracte principes, maar focust op de concrete context. De leefwereld van waaruit dit meisje naar het probleem kijkt, is er één van menselijke relaties, niet van abstracte principes. 
Op deze basis ontstond de zorgethiek als specifiek veld van ethisch onderzoek. De verdienste van de zorgethiek is vooral dat ze het blikveld van de ethiek open trekt, en aandacht vraagt voor zaken die vaak afwezig blijven in discussies over rechten en principes, namelijk op menselijke relaties.  Heel wat relaties zijn eigenlijk zorgrelaties, zeker als je zorg breed begrijpt: de relatie tussen een ouder en een kind, tussen een verpleegkundige en een patiënt, tussen een leraar en een leerling, tussen vrienden, partners of buren. Dit zijn relaties van (wederzijdse) afhankelijkheid. 
Zorgethisch handelen betekent menselijke relaties behouden of versterken. De zorgethiek gebruikt daarbij geen gedachtenexperimenten, zoals deontologen of utilitaristen vaak doen, en is wars van het gebruik van abstracte principes. Je moet in de plaats geval per geval concreet bekijken, en zien welke relaties er in het geding zijn. Joan Tronto, één van de grondlegsters van de zorgethiek, onderscheidde vier dimensies van zorg, waarbij telkens een specifieke deugd van belang is:
    • Zorg hebben voor: oog of aandacht hebben voor zorgnoden, in staat zijn zorgnoden op te merken. De relevant deugd is aandacht, betrokkenheid.
    • Zorg dragen voor: zorg opnemen voor iemand, initiatief nemen om te maken  dat iemand de juiste zorg kan ontvangen. Deugd: verantwoordelijkheid.
    • Zorgen voor: concreet zorgen, zorghandelingen stellen. Deugd: competentie.
    • Zorg ontvangen. Deugd: wederkerigheid.
Hoewel de zorgethiek een soort feministische inslag leek te hebben, werd ze toch door heel wat feministen bekritiseerd. De zorgethiek ging aanvankelijk immers uit van een specifiek beeld van de vrouw als zorgverlener, met als model de moederrol. Dat beeld is een stereotype, en zorgt ervoor dat vrouwen in hun traditionele rol worden vastgepind. Veel feministen menen daarentegen dat deze rol niet aangeboren of natuurlijk is, maar aangeleerd. Het gevolg van dat leerproces is dat vrouwen in de private sfeer allerlei zorgarbeid opnemen, terwijl mannen in de publieke sfeer actief zijn. 
Wat hier in de achtergrond speelt, is het debat tussen verschil- en gelijkheidsfeminisme. Het verschilfeminisme meent dat vrouwen en mannen verschillend zijn, en dat feministen daarom erkenning moeten eisen voor de specifiek vrouwelijke wijze om de werkelijkheid te bekijken. Gelijkheidsfeministen verdedigen daarentegen dat verschillen tussen mannen en vrouwen aangeleerd of geconstrueerd zijn, en dat een gelijke behandeling van beide geslachten best is. 
Nieuw onderzoek liet zien dat ‘zorg’ in de brede zin eigenlijk niet iets typisch vrouwelijk hoeft te zijn, maar dat iedereen in zorgrelaties is ingebed. Latere studies kwamen immers tot enigszins andere resultaten dan Gilligan zelf. De conclusie was dat de zorgethiek relevantie heeft voor iedereen, man of vrouw, manager of leerkracht, werknemer of werkgever, ouder of hulpverlener. In elk van die rollen gaat het er volgens de zorgethiek om, relaties tussen mensen te behouden of te versterken. 
HOOFDSTUK 2.5. 
Democratie, taal en discours
Wellicht bestaat er over geen enkel thema zoveel consensus als over het belang van de democratie. Alle politieke stromingen identificeren zich als democratisch. Maar wat is democratie nu eigenlijk? Democratie is een moeilijk begrip precies omdat het tot het wezen van de democratie behoort dat er meningsverschillen kunnen zijn over hoe je de democratische gedachte invult of in de praktijk brengt. Om het nog anders te formuleren: elke concrete vorm van democratie die op een bepaald moment bestaat, moet steeds weer in vraag gesteld kunnen worden, in naam van de democratische gedachte. 
Over democratie bestaat een enorme filosofische literatuur. Dit hoofdstuk biedt een inleiding in drie belangrijke en representatieve posities in dit debat. In eerste instantie wordt ingegaan op het aggregatieve model van de democratie, dat eigenlijk een beschrijving geeft van hoe de huidige democratie feitelijk functioneert. Vervolgens gaan we in op het model van de deliberatieve democratie dat werd ontwikkeld door de Duitse filosoof Jürgen Habermas. We eindigen met een bespreking van het agonistische model van democratie door Chantal Mouffe.
1.Het aggregatieve model van de democratie
De aanzet voor de ontwikkeling van deze opvatting van democratie werd gegeven door de Oostenrijkse econoom Joseph Schumpeter in zijn boek Capitalism, Socialism and Democracy uit 1947. Centraal in dit model is de plaats van vertegenwoordigers, die als functie hebben om de overtuigingen, waarden en belangen die burgers er feitelijk op nahouden, te aggregeren. Politieke partijen die tijdens verkiezingen met mekaar de concurrentie aangaan, spelen hierbij een sleutelrol. Zij zijn het die allerlei voorkeuren en belangen van burgers samenbrengen of aggregeren. De rol van de burgers in dit soort democratie is dus beperkt. Zij dienen leiders te kiezen of af te zetten tijdens competitieve verkiezingen. Vervolgens gaan partijen, op grondslag van hun programma’s die eigenlijk het product zijn van de aggregatie van belangen van hun specifiek electoraat, met mekaar onderhandelen met het oog op het sluiten van een compromis. 
Deze theorie is niet zozeer een normatieve theorie (die beschrijft hoe de werkelijkheid zou moeten zijn), maar een beschrijvende theorie (die analyseert hoe de werkelijkheid feitelijk is). Ze ontstond uit onvrede met het klassieke normatieve model van de democratie dat bijvoorbeeld door Jean-Jacques Rousseau was uitgewerkt, en waarin het principe van volkssoevereiniteit centraal stond. Het volk zou zelf de soevereiniteit uitoefenen, met het oog op het algemeen belang, en daarbij zou zo weinig mogelijk met vertegenwoordiging worden gewerkt. Het probleem is echter dat er volgens Schumpeter niet zoiets bestaat als een ‘algemeen belang’ dat op een objectieve manier kan worden vastgelegd. Er zijn precies heel uiteenlopende meningen over wat dat algemeen belang inhoudt. Dat betekent dat er ook niet zoiets bestaat als een ‘algemene’ of ‘collectieve’ wil van het volk die de grondslag kan vormen voor het maken van wetten. Daarenboven is het in samenlevingen die een zekere omvang hebben bereikt (doorgaans met miljoenen leden) ook praktisch onhaalbaar voor het volk om op directe wijze de soevereiniteit uit te oefenen.
In onze grondwetten wordt melding gemaakt van belangrijke elementen van dit normatieve democratiebegrip (zoals volkssoevereiniteit). Maar als we naar de werkelijkheid kijken, dan functioneert de democratie feitelijk helemaal anders dan die theorie suggereert. Politieke partijen spelen er bijvoorbeeld een sleutelrol, terwijl in de meeste democratische grondwetten helemaal geen melding wordt gemaakt van het bestaan van partijen. Er is dus een kloof tussen het normatieve ideaal van de democratische volkssoevereiniteit zoals dat sinds de Franse revolutie wordt verdedigd, en de realiteit van de democratie. 
Schumpeter probeert daarom vooral de feitelijke werking van de democratie te beschrijven. Volksvertegenwoordigers organiseren zich in partijen, die proberen te vertolken wat onder burgers leeft, met mekaar de concurrentie aangaan om de macht, met mekaar onderhandelen en compromissen sluiten.
Het resultaat van die beschrijvende oefening is een veeleer ‘economisch’ model van de democratie, waarbij economische begrippen centraal staan: preferenties of belangen, de aggregatie van die belangen, concurrentie tussen partijen op de kiezersmarkt, onderhandelen en compromissen sluiten (wat neerkomt op een soort van ruilproces: de ene partij bindt in op één punt, de andere doet een toegeving op een ander punt). Net zoals dat op de markt het geval is, zijn er natuurlijk spelregels, die het kader vormen waarbinnen het democratische proces plaatsvindt.
Op dit model werden heel wat kritieken geformuleerd:
1.Net zoals binnen het gangbare economische denken vaak het geval is, gaat dit model uit van de feitelijk bestaande preferenties en belangen van burgers. Verondersteld wordt dat die preferenties en belangen voorafgaan aan het politiek proces, dat ze min of meer constant blijven doorheen de tijd, en dat ze niet veranderen als gevolg van politiek debat of conflict. Ze vormen als het ware de grondstof voor het aggregatieproces. 
Die veronderstelling is erg onrealistisch: politieke voorkeuren of belangen komen vaak pas tot stand doorheen de politieke strijd of doorheen het debat. Je kan niet beweren dat een volksvertegenwoordiger eenvoudigweg vertolkt wat onder het electoraat leeft. Het is precies een centrale functie van de vertegenwoordiger om opinies te helpen vormen, door nieuwe ideeën en argumenten aan te dragen en mensen ervan te overtuigen. Vertegenwoordiging is niet de ‘afspiegeling’ van wat er leeft in de maatschappij, maar produceert ook mee de voorkeuren, opinies en identiteiten van burgers. Het aggregatieve model miskent dus dat volksvertegenwoordigers niet louter belangen aggregeren, maar die belangen ook helpen vormgeven. Het miskent dat er ook zoiets is als de dialoog tussen burger en overheid, die idealiter in twee richtingen gaat. 
2.Doordat het een ‘economisch’ model is, miskent het de eigenheid van de politiek in een democratische samenleving. Democratie zien als de aggregatie van feitelijk bestaande belangen is te eng. De specifiek morele en politieke dimensie van de democratie wordt op die manier over het hoofd gezien. De hedendaagse politiek gaat bijvoorbeeld ook over het realiseren van rechtvaardigheid. Daartoe moet men voorbij feitelijke individuele belangen kijken. Democratie gaat ook over de vraag over welk soort politieke gemeenschap wij vormen, welke waarden voor ons belangrijk zijn. We zijn meer dan individuen met voorkeuren en belangen: we behoren tot een lotsgemeenschap, met een gedeelde geschiedenis. Hoe onderscheiden wij (b.v. de Vlamingen, Belgen, Europeanen) ons van andere gelijkaardige lotsgemeenschappen elders ter wereld? Wie kan toetreden tot onze gemeenschap, wie niet, en op welke basis zou het eventueel kunnen? Wat is de basis voor de identificatie van burgers met de gemeenschap? Wat moeten we delen om te kunnen spreken over een politieke gemeenschap? Volstaat het om dezelfde taal te spreken? Of moeten we ook dezelfde cultuur, religie en etniciteit delen? Of kan het ook voldoende zijn dat iedereen het eens is over bepaalde constitutionele principes zoals de scheiding der machten, de rechtstaat en de mensenrechten, om samen een politieke gemeenschap te vormen? Een democratische samenleving moet duidelijke lidmaatschapsregels hebben die bepalen wie kan deelnemen (b.v. aan verkiezingen) en wie niet. Dat roept onvermijdelijk de vraag op hoe de politieke gemeenschap invulling krijgt en afgebakend wordt. Die vraag kan je niet oplossen aan de hand van de aggregatie van individuele voorkeuren.
3.Hoe kan je individuele preferenties of belangen samenvoegen tot een collectieve voorkeur of belang? Of nog, kan je wel stellen dat een collectief belang het resultaat is van de optelsom van individuele belangen? Iedereen kan er individueel belang bij hebben zo weinig mogelijk belastingen te betalen, maar toch hebben we er als gemeenschap belang bij dat er een voldoende sterk leger is dat de staat tegen externe agressoren kan beschermen. Het collectief belang (bijvoorbeeld het voortbestaan van de staat ondanks externe dreigingen) heeft een eigenheid die niet ontbonden kan worden tot een optelsom van individuele belangen (in die zin geldt het voor economisten welbekende theorema van Arrow in twee richtingen).
4.Het aggregatieve model veronderstelt dat burgers en vertegenwoordigers zich vooral strategisch gedragen met het oog op de maximale realisatie van hun belangen. Wat hierbij over het hoofd wordt gezien, is het belang van inhoudelijke ideeën en argumenten. Gaat het politieke debat er ook niet over, om andere burgers of je politieke rivalen inhoudelijk te overtuigen? Gaat democratie niet over meer dan ‘onderhandelen’ op basis van vastliggende belangen en het laten doorwegen van de macht van het getal (de meerderheid)? Zou het niet kunnen dat de mening van een minderheid erg waardevol is, en misschien dichter ligt bij de waarheid (als er zoiets bestaat) dan die van de meerderheid? Die gedachte dat inhoudelijke argumenten belangrijk zijn zal precies centraal staan in het deliberatieve model van de democratie.
5.Tenslotte is dit model niet in staat een antwoord te bieden op de huidige crisis van de democratie, die vaak wordt beschreven in termen van de ‘kloof tussen politiek en burger’. Gezien het een beschrijvend model is, is het nauwelijks in staat richtlijnen te bieden voor hoe de democratie er idealiter zou moeten uitzien.
2.Deliberatieve democratie
Het deliberatieve model van de democratie is gebaseerd op het werk van de Duitse filosoof Jürgen Habermas (°1929). De kern van deze democratie-opvatting is het begrip deliberatie, dat staat voor de dialoog gericht op rationele overeenstemming. Delibereren verschilt fundamenteel van onderhandelen. Bij het onderhandelen staan de belangen van beide partijen vast, en ontstaat een proces van geven en nemen met het oog op een compromis, waarbij beide partijen elkaar ‘in het midden’ vinden, nadat ze elk water in de wijn deden. Bij deliberatie gaat het erom, rationele argumenten te geven met de bedoeling de andere partij echt te overtuigen. Het is een vorm van dialoog waarbij abstractie wordt gemaakt van macht: het is niet omdat een bepaalde partij veel leden en kiezers heeft, dat ze automatisch gelijk heeft. Habermas spreekt daarom van een ‘Herrschaftsfreie Dialog’, een machtsvrije dialoog. Het enige dat telt, is het betere argument. Om dit mogelijk te maken, moet wat Habermas de ‘ideale gesprekssituatie’ noemt, gecreëerd worden. Daarbij worden de verschillende deelnemers als gelijke gesprekspartners beschouwd, en kunnen ze alles aan bod brengen (ook het thema en de regels van de deliberatie zelf). Doorheen het deliberatieve proces kunnen mensen hun opvattingen en voorkeuren ook veranderen. Dat is essentieel voor Habermas: voorkeuren zijn niet gegeven of vaststaand, maar worden gevormd doorheen interactie met anderen. 
In de deliberatieve democratie staat een heel specifiek type van rationaliteit centraal. Waar de aggregatieve democratie gebaseerd is op strategische rationaliteit (welke middelen inzetten om zo efficiënt mogelijk een doel te bereiken?), is deliberatie gebaseerd op communicatieve rationaliteit (op basis van welke rationele argumenten kunnen we tot consensus komen?).
In Habermas’ visie is de democratische samenleving gebaseerd op een concentrisch model waarbij op tal van plaatsen gedelibereerd wordt. Het centrum is het parlement, bij uitstek de plaats waar (idealiter) deliberatie zou moeten plaatsvinden. Buiten de politieke instellingen in enge zin bevindt zich de sfeer van het publieke debat in de media en de civiele samenleving (vakbonden, werkgeversorganisaties, NGO’s, sociale bewegingen enzovoort). Nog een kring verder zijn er de universiteiten en andere onderzoeks- en onderwijsinstellingen, ook plaatsen waar ideeën en argumenten circuleren, die de deliberatie in het centrum van het systeem kunnen voeden. 
Habermas erkent natuurlijk dat de ideale gesprekssituatie een ambitieus ideaal is, en dat dit wellicht niet perfect gerealiseerd kan worden. Over verdelingsvraagstukken (b.v. het gesprek tussen werkgevers en werknemers over de hoogte van de lonen) is het moeilijk om rationale overeenstemming te vinden, en zal er toch onderhandeld moeten worden. Niettemin meent Habermas dat er over veel zaken toch rationele consensus gevonden kan worden, ondanks het waardenpluralisme van de moderne maatschappij.
Op deze benadering van de democratie kunnen natuurlijk een aantal kritieken geformuleerd worden. Vooreerst is ze bijzonder rationeel, en houdt ze weinig rekening met passies en emoties. Is het niet zo dat burgers zich vaak identificeren met een bepaald politicus omdat hij bevlogen is, een groot gevoel voor verantwoordelijkheid heeft, of bepaalde zaken krachtig kan zeggen, eerder dan omwille van het feit dat ze rationeel overtuigd zijn door zijn argumenten?
De deliberatieve democratie lijkt vooral niet altijd realistisch. Ze houdt volgens de tegenstanders ervan geen rekening met het wezen van de politiek, dat draait om strijd, conflict en macht. Is het niet futiel om te proberen deze realiteiten uit te schakelen, of er abstractie van te maken? Is het niet veel belangrijker om te erkennen dat macht en conflict onvermijdbaar zijn, en om er een democratische vorm aan te geven? Dat zal het centrale argument zijn van de voorstanders van de agonistische democratie.
3.De agonistische democratie
In de ontwikkeling van haar agonistische model van de democratie ging de van oorsprong Belgische filosofe Chantal Mouffe expliciet de discussie aan met Habermas. Die probeerde volgens haar een neutrale sokkel te vinden voor de politiek, en conflict of macht te neutraliseren. De voorstanders van de deliberatieve democratie menen dat het mogelijk is conflicten te boven te komen door een rationale consensus te bewerkstelligen. Daartegen ontwikkelt Chantal Mouffe verschillende argumenten.
De spanning tussen liberalisme en democratie
Ten eerste gaat Habermas er te gemakkelijk van uit dat liberale principes (zoals mensenrechten) en het democratische principe van volkssoevereiniteit (het volk heeft de ultieme macht en regeert zichzelf) verzoend kunnen worden via het ideaal van deliberatie. De liberale rechten moeten mensen dan in staat stellen om te participeren aan de dialoog (b.v. recht op vrije meningsuiting). Die dialoog zou leiden tot een consensus die de basis kan zijn voor wetgeving waardoor het volk zichzelf bestuurt. Liberalisme en democratie worden zo verzoend. Maar gaat dit wel zo gemakkelijk? Hoewel we onze democratie vandaag gemakkelijk een ‘liberale democratie’ noemen, bestaat er volgens Mouffe eigenlijk een onophefbare spanning tussen liberalisme en democratie. Ze is er weliswaar voorstander van om beide componenten, het liberalisme (vooral als theorie van de mensenrechten) en de democratie (de volkssoevereiniteit), te combineren, maar we moeten er volgens haar bewust van zijn dat die combinatie altijd instabiel zal zijn, en dat er verschillende manieren zijn om die combinatie maken. Of met andere woorden: in een democratische samenleving moet het altijd mogelijk zijn om die combinatie te herbekijken en te veranderen. 
Vanwaar de spanning tussen liberalisme en democratie? Centraal in het liberalisme is de idee dat mensen gelijke rechten hebben. Die rechten gelden universeel: de mens, precies omdat hij mens is, heeft bepaalde rechten (meningsvrijheid, eigendom, privacy enzovoort). Het liberalisme heeft dus een universalistische strekking. De democratische logica daarentegen is gebaseerd op volkssoevereiniteit, of zelfbestuur door het volk. Dat roept onvermijdelijk de vraag op wie tot het volk behoort en wie niet. Wie kan bijvoorbeeld deelnemen aan de verkiezingen, en wie niet? Het is evident dat wie in China woont, moeilijk stemrecht kan eisen in België. Het is dus onvermijdelijk dat er uitsluitingsregels zijn, op basis waarvan bepaald wordt wie burgerrechten heeft in dit land, en wie niet. Die uitsluitingsregels kunnen natuurlijk op verschillende wijzen ingevuld worden. Moet iemand de taal kennen om volwaardig burger te zijn? Of volstaat het om op het grondgebied van het land te wonen en belastingen te betalen? Wat ook het criterium is, de democratie heeft onvermijdelijk een soort particularistische logica: er moet altijd worden afgegrensd wie tot het ‘volk’ behoort en wie niet. 
Niettemin meent Mouffe dat het belangrijk is dat liberalisme en democratie worden gecombineerd. Beide kunnen mekaar corrigeren. De universalistische liberale theorie is niet in staat om een gemeenschap af te grenzen waarbinnen besluitvorming kan plaatsvinden. Maar anderzijds kan de democratische logica wel aanleiding geven tot problematische vormen van uitsluiting (denk aan de uitsluiting van migranten, die ook bij ons lange tijd ‘inwoners’ waren van het land zonder volwaardige ‘burgers’ te zijn). Het liberalisme kan dit corrigeren: door op te komen voor hun rechten (b.v. kiesrecht) kunnen uitgesloten groepen hun plaats binnen het ‘volk’ opeisen. Daardoor worden de uitsluitingsregels in vraag gesteld en veranderd, hoewel er onvermijdelijk nieuwe uitsluitingsregels zullen ontstaan. In een democratische samenleving is er dus voortdurend een spel van het stellen van grenzen en het in vraag stellen van die grenzen in naam van de mensenrechten. Dat is voer voor conflict: er kan nooit een rationale consensus gevonden worden over wie er nu wel en niet bij hoort, aldus Mouffe. De spanning tussen liberalisme en democratie wordt altijd voorlopig opgelost. Een finale, rationele verzoening van beide logica’s is nooit mogelijk en is ook niet wenselijk. Het conflict moet altijd open blijven.
Tegen consensusdenken
Ten tweede is er iets intrinsiek problematisch aan het consensusdenken. Volgens Mouffe is er vooral sinds de jaren ‘90 in West-Europese samenlevingen een consensuspolitiek ontstaan. Alle politieke partijen tendeerden in die periode naar het centrum, er was nauwelijks nog echte keuze tussen verschillende maatschappijprojecten. Het links/rechts onderscheid leek te verwateren. Volgens Mouffe was dat een problematische ontwikkeling. Om te begrijpen waarom, moeten we een aantal concepten introduceren. 
Volgens Mouffe moet er een onderscheid gemaakt worden tussen ‘de politiek’ en ‘het politieke’. De politiek is wat we conventioneel onder politiek begrijpen: een specifiek domein in de maatschappij dat bestaat uit een reeks instituties, zoals het parlement, de regering enzovoort, die wetten en regels uitvaardigen. ‘Het politieke’ daarentegen is de dimensie van antagonisme (=conflict) die aanwezig kan zijn in sociale relaties. Er is sprake van antagonisme wanneer groepen mensen tegenover mekaar komen te staan als ‘wij’ versus ‘zij’ in een conflict waarin fundamentele maatschappelijke en politieke kwesties in het geding zijn. Het gaat dus niet om burenruzies, maar om conflicten met een publiek belang. Het politieke kan zich in principe overal in de maatschappij manifesteren. Werknemers en werkgevers kunnen tegenover mekaar komen te staan rond de vraag hoe de sociaal-economische organisatie van de maatschappij eruit moet zien. Christenen, moslims en atheïsten kunnen botsen over de rol die geloof en de kerk of de moskee mag innemen in de maatschappij. 
Het ‘wij/zij’ denken is volgens Mouffe op zich niet negatief. Het is onvermijdelijk zo dat er in de maatschappij politieke tegenstellingen zullen opduiken en dat die tot conflicten zullen leiden. De reden is dat de maatschappij altijd het product is van de hegemonie van een bepaald discours (bijvoorbeeld het liberalisme, het socialisme), en dat dit ertoe leidt dat alternatieve stemmen moeilijker gehoord kunnen worden. Binnen het hegemonische kader kunnen zij hun stem moeilijker laten horen. In onze technisch-wetenschappelijk ontwikkelde samenleving zullen conservatieven die menen dat we de natuur niet mogen manipuleren (door vergaande ingrepen op het vlak van fertiliteit bijvoorbeeld) omdat die nu eenmaal door God geschapen is, moeilijk gehoord worden. Hun argumenten zijn niet noodzakelijk onredelijk, maar binnen het hegemonische kader worden ze vaak a priori uitgesloten of niet serieus genomen. Het deliberatieve ideaal is volgens Mouffe een illusie omdat het te weinig rekening houdt met het bestaan van dergelijke hegemonische kaders, waarbinnen bepaalde dingen kunnen worden gezegd en andere niet. Dat maakt dat er altijd conflict zal zijn tussen posities die niet rationeel verzoend kunnen worden, tussen hegemonische en contrahegemonische discours. 
Mouffe is een politiek realiste, wat betekent dat ze in haar democratietheorie vertrekt van een nuchtere analyse van hoe politiek feitelijk bedreven wordt. Conflict en macht behoren daar wezenlijk toe. We hebben er volgens haar alle belang bij om dit te erkennen, want de ontkenning ervan maakt de situatie alleen maar erger. Een conflict dat miskend wordt en onzichtbaar wordt gemaakt, dreigt alleen maar intenser en onhandelbaarder te worden. De miskenning van conflict is de miskenning van ‘het politieke’. Mouffe noemt dit ‘depolitisering’. Een typisch voorbeeld van depolitisering is de technocratie; dit is de gedachte dat de politieke macht uitgeoefend moet worden door experten (economisten, juristen, ingenieurs enz.), die op basis van hun technische kennis de maatschappij moeten besturen. Dit miskent het feit dat het besturen van de maatschappij niet louter iets technisch is, maar dat er fundamentele waarden in het geding zijn, waarover mensen van mening (moeten) kunnen verschillen. Het conflict tussen die waarden (b.v. meer milieubescherming, wat minder economische groei met zich mee kan brengen, versus economische groei voor meer welvaart) is onophefbaar. Het is beter om aan dat conflict een plaats te geven, zodat het op een min of meer ordentelijke manier beslecht kan worden. In een technocratisch bestel is er geen ruimte meer voor oppositie, en is de enige optie die overblijft voor opposanten om naar radicalere middelen te grijpen, wat het conflict alleen maar erger maakt. Je zou ook kunnen argumenteren dat wanneer bijvoorbeeld het stakingsrecht opgeheven wordt, het risico is dat dit vooral tot radicalisering van groepen arbeiders zal leiden, en dat er veel ‘wilde’ stakingen zullen ontstaan. Enkel door het conflict te erkennen en het een legitieme plaats te geven (b.v. in het parlement via de tegenstelling van meerderheid en oppositie, of door in de civiele samenleving ruimte te laten voor contestatie door NGO’s, actiegroepen, vakbonden enzovoort), kan het conflict binnen de perken gehouden worden en een democratisch beslag krijgen.
‘Het pluralisme ernstig nemen’, zo stelt Mouffe, ‘betekent dat we de droom van een rationale consensus moeten opgeven’. Tegen Habermas pleit Mouffe er dus voor om te erkennen dat we verdeeld zijn. De ideale gesprekssituatie van Habermas houdt daar onvoldoende rekening mee. De maatschappij is verdeeld, en dat hoeft volgens Mouffe niet eens probleem te zijn. Meer zelfs, conflict tussen verschillende maatschappijopvattingen maakt vrijheid mogelijk. Het gaat hier dan om collectieve vrijheid: de vrijheid om collectief te kiezen tussen alternatieve maatschappijopvattingen. 
Agonistische democratie
De vraag is nu, hoe we op een democratische manier kunnen omgaan met die verdeeldheid. Als het ‘wij/zij’ denken onvermijdelijk is, hoe kunnen we dit dan een democratische vorm geven? Mouffe stelt dat de opdracht van democraten erin bestaat om het antagonisme, het radicale conflict, om te vormen in een agonisme (‘agon’ is Grieks voor strijd of rivaliteit). Of nog, het komt er op aan van de ‘vijand’ een ‘tegenstander’ te maken, ‘dit wil zeggen, iemand wiens ideeën we bestrijden, maar wiens recht we erkennen om die ideeën te verdedigen’. Het wezen van de democratie, aldus Mouffe, bestaat erin respect te tonen voor de legitieme opponent. Een democraat herken je met andere woorden aan hoe die omgaat met zijn tegenstander. 
Nochtans is niet elke tegenstander automatisch legitiem. De voorwaarde daartoe is dat die de ethisch-politieke principes van de liberale democratie, namelijk het belang van vrijheid en gelijkheid, erkent. Een religieuze fundamentalist zal daarom wellicht een ‘vijand’ blijven, die moeilijk veranderd kan worden in een ‘tegenstander’, precies omdat hij bijvoorbeeld het gelijkheidsprincipe verwerpt. De kern van Mouffes argument is dat ‘vrijheid’ en ‘gelijkheid’ begrippen zijn die op heel verschillende wijzen kunnen worden ingevuld. Een conservatief, een socialist, een communist en een liberaal zullen elk hun eigen invulling geven aan vrijheid en gelijkheid. Het conflict tussen die verschillende invullingen kan nooit op rationele wijze beslecht worden, meent Mouffe. Er zal in die zin nooit consensus mogelijk zijn. We moeten conflict dus een plaats geven in onze maatschappij, en in laatste instantie zal dat conflict handelen over de betekenis van gelijkheid en vrijheid en het relatieve belang van beide begrippen. Waar vakbonden zullen ijveren voor meer inkomensgelijkheid en voor de vrijheid om te staken, zullen werkgevers de ondernemingsvrijheid centraal stellen en de gelijke kansen van elkeen op de markt. Het zou geen goed idee zijn om één opvatting van wat vrijheid en gelijkheid betekenen op te leggen aan de hele maatschappij. Dat conflict moet open gehouden worden. In die zin is de (agonistische) democratie een onophoudelijke strijd voor de invulling van vrijheid en gelijkheid.
De crisis van de democratie
Door te breken met de consensuslogica en door conflict opnieuw een plaats te geven, zullen we ook de huidige crisis van de democratie te boven kunnen komen, stelt Mouffe. Op veel plaatsen ter wereld zien we een lage opkomst bij verkiezingen en de groei van antipolitiek populisme. Er is een zogenaamde ‘kloof’ tussen politiek en burger. De vraag is dus hoe de burger opnieuw betrokken kan geraken bij het politieke gebeuren, of hoe hij zich ermee kan identificeren. Mouffes antwoord is dat conflict hierbij een cruciale rol kan spelen. Een intens politiek conflict laat mensen niet onverschillig; het daagt ze uit om zelf hun eigen mening te bepalen en om kamp te kiezen. Conflicten zorgen voor levendig debat (ook al is dat nooit een machtsvrije dialoog zoals Habermas voorstond, maar eerder een passionele uitwisseling van ideeën en standpunten, inclusief slogans). Mensen worden uitgedaagd zich te identificeren met één van de kampen in een conflict. Maar volgens Mouffe gaan mensen zich daardoor ook identificeren met de arena waarbinnen het conflict mogelijk is als zodanig. Ze zullen gaandeweg beseffen hoe belangrijk het is om van mening te kunnen verschillen, en daar vrij voor op te komen. Een levendig agonisme zal dus kunnen bijdragen aan het versterken van een democratische cultuur. Mensen zullen zich niet enkel identificeren met een bepaald kamp in het conflict, maar ook met de democratische principes of de democratische maatschappij als zodanig. 
Eigenlijk is dit een paradoxaal argument: een conflict kan een maatschappij verscheuren, maar niettemin meent Mouffe (ze is overigens niet de enige belangrijke politieke filosoof die dit beweert) dat conflict de samenleving sterker kan maken, doordat het burgers helpt zich ermee te identificeren. Conflict heeft een mobiliserende en politiserende werking. Het kan de betrokkenheid en participatie van burgers bij het politieke spel en het publieke debat verhogen. Een poging om consensus te bewerkstelligen kan daarentegen de apathie en onverschilligheid bij burgers versterken. Volgens Mouffe moet de opkomst van extreemrechts in de jaren ’90 vanuit die optiek begrepen worden: de consensus in het politieke centrum maakte dat extreemrechts de enige kracht was die nog een appel deed op de passies van burgers, en een vorm van collectieve identificatie mogelijk maakte. Daartegen pleit Mouffe voor een levendige strijd tussen links en rechts (ook al zijn dat begrippen die niet altijd helder te omschrijven zijn), die het proces van collectieve identificatie in democratische richting kan bewegen.
Deel 3: Hoe is ware kennis mogelijk?
In dit deel bespreken we een belangrijk debat dat moderne filosofen sterk boeide, over de vraag naar de kennis. Uiteraard hebben filosofen zich altijd al bezig gehouden met vragen zoals: wat is kennis? Wat is waarheid? Wanneer kunnen we stellen dat een theorie waar is? Kunnen we daar ook zeker van zijn? Hebben we daarvoor garanties? In de moderne tijd gaat dit soort vragen echter nieuwe aandacht krijgen door het succes van de wetenschappen. Door het werk van Newton, Galilei en vele anderen kende de wetenschap in de moderne tijd een snelle ontwikkeling, met reële resultaten. Men kon eindelijk de stand van de hemellichamen gaan verklaren en zelfs voorspellen. Steeds meer werd de nieuwe wetenschappelijke kennis ook ingezet voor de ontwikkeling van nieuwe technologieën. Die wetenschappelijke en technologische successen oefenden een grote aantrekkingskracht uit op filosofen. De filosofie was immers veel minder ‘succesvol’ gebleken, zo leek op het eerste zicht. Hoe moet de filosofie zich heroriënteren? Kan de filosofie de wetenschappelijke methodes overnemen om ook tot zekere kennis te komen? Kan de filosofie het bewijs leveren dat wetenschappelijke kennis inderdaad mogelijk is en gefundeerd is? Kan ze de grondslagen van de wetenschap en de kennis in het algemeen blootleggen? Kan ze laten zien dat de wetenschappelijke kennis zeker en waar is? Kan ze eventueel ook de limieten aangeven van waartoe het menselijk kenproces in staat is? In dit deel bespreken we een aantal grote filosofen, die elk een klassieke positie innemen in het debat over de kennis: Descartes, Hume en Kant.
Hoofdstuk 3.1.
De Franse filosoof en wiskundige Descartes was een rationalist. Dit betekent dat hij meende dat louter door rationeel te denken allerlei inzichten verworven konden worden. Zijn model is de wiskunde, die niet berust op empirische gegevens, maar op strikt logisch-wiskundig redeneren. Hij stelde zich de vraag of de filosofie zich niet moest gaan richten op de methodes van de nieuwe wetenschappen, en dan vooral de wiskunde. De wiskunde levert een soort zekerheid en helderheid die door de traditionele filosofie niet geboden kon worden. Maar kan de filosofie het wiskundige model niet gaan overnemen?  
De wiskundige methode is gebaseerd op axioma’s: uitgaande van zelf-evidente, eenvoudige uitgangspunten, slaagt ze erin uiterst complexe stellingen te bewijzen, op een manier die zeker is. Descartes wilde dit model veralgemenen. Hij wilde ook in andere takken van de kennis, in zijn geval de filosofie, tot een absoluut zeker vertrekpunt komen, om van daaruit allerlei andere stellingen af te leiden. 
In het bestek van dit hoofdstuk kunnen we niet diep op Descartes’ werk ingaan. Heel schematisch gaat Descartes als volgt te werk. Op zoek naar een eerst, absoluut zeker en zelf-evident uitgangspunt gaat hij een heel specifieke methode hanteren: de methodische twijfel. Daarbij gaat hij alles tussen haakjes zetten waarover hij niet zeker is. Op die manier moeten veel van onze overtuigingen eraan geloven. Van belang is dat Descartes’ twijfel methodisch is: hij twijfelt niet echt aan bijvoorbeeld de informatie die ons bereikt via onze zintuigen, maar op zoek naar absolute zekerheid zet hij alles methodisch tussen haakjes waar eventueel aan getwijfeld kan worden. En dat is heel wat:
    • Inzichten van vroegere filosofen zijn betwijfelbaar, want ze spreken mekaar heel vaak  tegen.
    • Onze zintuigen bedriegen ons soms, dus kan er getwijfeld worden aan datgene wat we met de zintuigen waarnemen. Typisch voorbeelden zijn de stok die gebroken lijkt als we hem in water houden, of de droom, waarbij we bepaalde dingen menen te hebben gezien die niet echt bestaan. Het feit dat onze zintuigen ons soms bedriegen, impliceert dat we ze niet altijd kunnen vertrouwen. 
    • Descartes is zelfs bereid de wiskundige kennis als betwijfelbaar te aanzien. Die kennis is afhankelijk van hoe ons bewustzijn functioneert, en dat kan niet anders dan aanvaarden dat 1+1=2. Maar misschien bestaat er wel ergens een kwade geest (een ‘malin génie’) die ons misleidt en ons systematisch verkeerd doet denken? 
Toch is er één iets waaraan niet getwijfeld kan worden: namelijk dat er doorheen alle twijfelactiviteit een ‘ik’ is dat twijfelt. Hoe hard ik ook twijfel, de activiteit van het twijfelen bevestigt precies dat er een twijfelend –of denkend- ik is. Vandaar de beroemde stelling van Descartes: ‘Je pense, donc je suis’; cogito, ergo sum. 
In de geschiedenis van de filosofie betekent deze stelling een aardverschuiving. Het startpunt van het filosofische denken is niet langer de kosmische orde, de natuur, of de schepping, maar het ‘ik’, het subject. Aan het bestaan van dit ik als twijfelend en dus denkend ding, kan niet getwijfeld worden, meent Descartes. Het is de eerste zekerheid die als een soort axioma gaat functioneren voor alle daaropvolgende filosofische afleidingen.
Het probleem van Descartes’ filosofie is hoe hij nu verdere stappen kan zetten voorbij het ‘cogito’. Hoewel Descartes daarbij heel creatief en origineel is, volgen weinig hedendaagse filosofen zijn redenering. Descartes meent te hebben bewezen dat er een ‘ik’ is dat denkt, met andere woorden, een bewustzijn waarin allerlei voorstellingen aanwezig zijn. Maar hoe kan je vanuit dat ‘ik’ opnieuw de brug maken met de buitenwereld? Hoe kunnen we weten dat de voorstellingen in ons bewustzijn overeenstemmen met de werkelijkheid daarbuiten? Alle informatie van die buitenwereld hadden we tussen haakjes gezet door de methodische twijfel. De oplossing die Descartes hiervoor voorziet, loopt via het bewijs van het bestaan van God, die in al zijn goedheid en waarachtigheid garant staat voor het feit dat er geen ‘malin génie’ is en voor de waarheid van de fysica.
Het belang van Descartes berust in zijn typisch moderne uitgangspunt, het cogito, en in zijn rationalisme: de nadruk op rationeel denken en het wantrouwen t.a.v. de zintuigen. Daarmee neemt hij een positie in die lijnrecht staat tegenover een andere belangrijke moderne filosofische stromingen die iets later in Engeland en  Schotland tot ontwikkeling zou komen: het empirisme. 
Hoofdstuk 3.2.
David Hume was samen met John Locke één van de belangrijkste vertegenwoordigers van het empirisme, dat vooral in het Verenigd Koninkrijk aanhang had. De kerngedachte ervan is heel eenvoudig: er zijn geen aangeboren ideeën; bij de geboorte is onze geest een leeg blad, en dat wordt bij manier van spreken gaandeweg volgeschreven door onze zintuigelijke indrukken. Met andere woorden: alle kennis en al onze ideeën verwerven we via empirische ervaring. Waar er voor de rationalisten aangeboren ideeën bestaan, waarover de rede kan gaan reflecteren, is het fundament van de kennis voor de empiristen de ervaring. 
Zelfs de meest abstracte ideeën die we hebben, zijn terug te voeren tot zintuiglijke indrukken of ‘impressions’. Complexe ideeën ontstaan door het samenvoegen van verschillende ideeën of impressies. De vraag is natuurlijk hoe we kunnen weten of de indrukken die we hebben wel overeenstemmen met de werkelijkheid. Die vraag beantwoorden, veronderstelt dat we de impressies kunnen vergelijken met de werkelijkheid. Maar de werkelijkheid als zodanig kennen we niet, we hebben enkel impressies ervan. Dat brengt Hume tot een sceptische positie: hij gaat het empirisme zo ver doordrijven, dat hij laat zien dat het uiteindelijk niet helemaal houdbaar is. 
De mens heeft bijvoorbeeld de neiging om aan datgene wat hij observeert, een permanent bestaan toe te schrijven. Je gaat ervan uit dat de tafel die je op een bepaald moment ziet, een uur geleden ook bestond, en binnen een half uur nog altijd dezelfde tafel zal zijn. Strikt genomen kan je dat vanuit het oogpunt van het empirisme niet beweren: het enige wat we hebben, is de indruk van de tafel op een bepaald nu-moment. We hebben nooit een zintuiglijke indruk van het permanent karakter van de tafel doorheen de tijd. In filosofisch jargon: we neigen ertoe de tafel te zien als een substantie (een zelfstandig bestaand ding, dat blijft bestaan doorheen de tijd), maar die gedachte kunnen we vanuit het empirisme eigenlijk niet funderen. Uiteraard gaan we daar spontaan wel vanuit: we zien de tafel op een bepaald moment, en even later nog eens, en een uur later opnieuw, en dus hebben we de neiging om te besluiten dat de tafel gekenmerkt is door permanentie doorheen de tijd. 
Eenzelfde redenering kunnen we opzetten over ons ‘ik’. We hebben allerlei impressies, gewaarwordingen en gedachten over onszelf. Maar daaruit kunnen we niet besluiten dat er een permanent ‘ik’ is, een ‘geestelijke substantie’ of ziel. In de woorden van Hume: ‘Wat mij betreft, stuit ik, als ik zo dicht mogelijk nader tot wat ik mijn ik noem, altijd op deze of gene bijzondere indruk, van warmte of koude, van licht of schaduw, liefde of haat, pijn of onbehagen. Ik kan nooit de hand leggen op mijzelf zonder een indruk, en kan nooit iets anders waarnemen dan een indruk.’ Zijn we wel echt een ‘ik’, of niet eerder een ‘bundel of verzameling verschillende waarnemingen (…), die elkaar opvolgen met een onvoorstelbare snelheid, en voortdurend in beweging zijn’ ? Je kan je ‘zelf’ (of je ziel) nooit waarnemen als zodanig, het enige wat je hebt, zijn momentane indrukken, bijvoorbeeld van hoe je je voelt. We hebben de neiging om een eenheid te zien achter onze uiteenlopende waarnemingen, maar daarvoor hebben we eigenlijk geen fundament. Hume twijfelt natuurlijk niet aan het feit dat hij dezelfde persoon is doorheen de tijd, of dat de objecten in de werkelijkheid een zekere permanentie hebben: zijn punt is dat we dit filosofisch strikt genomen niet kunnen funderen, althans niet op basis van het empirisme. 
Het meest belangrijke sceptische argument van Hume heeft betrekking op het causaliteitsprincipe, dat evenmin gefundeerd kan worden. Dit heeft vergaande implicaties, want dit principe is natuurlijk essentieel voor de wetenschap. In zijn analyse van het begrip causaliteit gaat hij de elementen die hiervan deel uitmaken onderscheiden, om vervolgens te onderzoeken van welke indrukken die elementen zijn afgeleid. Het begrip oorzakelijkheid behelst drie relaties volgens Hume: 
    • Prioriteit: de oorzaak komt in de tijd voor het gevolg
    • Contiguïteit: oorzaak en gevolg doen zich voor in hetzelfde continuüm van tijd en ruimte
    • Noodzakelijke verbinding: tussen oorzaak en gevolg bestaat een noodzakelijke relatie
De eerste twee aspecten zijn gemakkelijk terug te voeren op indrukken. Nemen we een bekend voorbeeld, namelijk dat van de botsing van  twee biljartballen. We zien eerst de ene biljartbal rollen, vervolgens de tweede: een duidelijke prioriteit in de tijd. De twee biljartballen bevinden zich in dezelfde ruimte en hetzelfde tijdsbestek. Het probleem situeert zich bij het laatste aspect. We kunnen honderden keren observeren hoe twee biljartballen tegen mekaar botsen, maar kunnen we daaruit concluderen dat er hier een noodzakelijk verband is? We hebben indrukken van twee gebeurtenissen die kort na mekaar plaatsvinden, maar niet van de noodzakelijke causale band zelf. De causaliteit zelf kunnen we dus nooit observeren. We hebben de neiging om te besluiten dat er causaliteit in het geding is, maar daar hebben we strikt genomen geen  fundament voor. Het is niet omdat twee gebeurtenissen vaak met mekaar geassocieerd zijn of na mekaar plaatsvinden, dat er een noodzakelijk causaal verband tussen bestaat. 
We neigen te besluiten tot causaliteit als we twee gebeurtenissen na mekaar zien plaatsvinden, maar dat is louter het gevolg van gewoontevorming: ‘custom and habit’, zo stelt Hume. In ons dagelijkse leven volstaan onze gewoontes, maar voor de wetenschap is dit een probleem. Hume stelt immers dat onze wetenschappelijke kennis (over oorzaak-gevolg relaties) geen fundament heeft. Dit leidt tot scepticisme: de gedachte dat er nooit zekere of betrouwbare kennis mogelijk is. 
Dit scepticisme ondermijnt het principe van inductie, dat een cruciale rol speelt in de wetenschap. Inductie betekent dat men op basis van de empirische observatie van vele individuele gevallen, besluit tot een algemene wetmatigheid. Hume laat precies zien dat inductie niet gefundeerd is. Ook al observeren we honderden keren hoe twee fenomenen samen voorkomen (b.v. hoe twee biljartballen botsen), we hebben nooit een indruk van de noodzakelijke samenhang ertussen. We kunnen in principe niet uitsluiten dat we plots een observatie doen die de veronderstelde algemene wetmatigheid niet volgt. 
Hoofdstuk 3.3. 
In zijn boek Kritiek van de zuivere rede trachtte Kant een oplossing te ontwikkelen voor het probleem waarin de filosofie sinds Hume verzeild was geraakt. Hij was zich volop bewust van het ambitieuze karakter van zijn onderneming. In het voorwoord van zijn boek schrijft hij: 
Bij dit werk heb ik volledigheid tot mijn doel gemaakt, en ik waag te zeggen dat er geen enkel metafysisch probleem is dat hier niet is opgelost, of waarvoor niet tenminste de sleutel tot de oplossing is gegeven.
De Kritiek van de zuivere rede is een verdediging van het redelijke denken, waarbij tegelijk de grenzen van de rede worden aangegeven. In die zin is het boek van groot belang geweest voor de Verlichting, een proces dat Kant als volgt definieerde:
Verlichting is het bevrijden van de mens uit zijn onmondigheid, waaraan hij zelf schuld heeft. Onmondigheid is het onvermogen zijn verstand te gebruiken zonder leiding van een ander. Deze onmondigheid is eigen schuld wanneer de oorzaak ervan niet ligt in gebrek aan verstand, maar wel in gebrek aan moed en wilskracht, het zijne te gebruiken zonder leiding van een ander. Heb de moed je eigen verstand te gebruiken! Sapere aude! is aldus de kernspreuk van de Verlichting.
Als iedereen van zijn rede gebruik zou maken, en verantwoordelijkheid zou opnemen voor zichzelf, dan staat niets nog een onbelemmerde vooruitgang van de mensheid in de weg. De voorwaarde is dat mensen zich losmaken van allerlei bevoogdende instanties, zodat ze zelf kunnen denken. Op die manier wordt emancipatie en verbetering mogelijk op intellectueel, cultureel, politiek en sociaal vlak. Het verlichtingsdenken speelde een grote rol tijdens de Franse revolutie van 1789, een gebeurtenis die ook op Kant een enorme impact had. De revolutie wierp het vorstelijk absolutisme omver, en betekende een overwinning voor de verdedigers van de menselijke rede en de mensenrechten.
Kants filosofisch onderzoek neemt de rede en haar grenzen als voorwerp. Wat kan je kennen? Wat is redelijkheid? Hoe is objectieve kennis mogelijk? Die vragen waren des te belangrijker gezien de impasse waarin de filosofie verzeild was geraakt. Descartes had laten zien dat je niet kan twijfelen aan je eigen bestaan: ‘je pense, donc je suis’. Maar kan je die conclusie eigenlijk wel trekken? Veel filosofen, waaronder Kant, zetten grote vraagtekens bij Descartes’ filosofie, hoewel ze hierdoor ook sterk beïnvloed waren. Je kan inderdaad niet twijfelen aan het feit dat er getwijfeld wordt, maar je kan  hieruit eigenlijk niet besluiten dat er een ‘ik’ is dat twijfelt of denkt. Het is zeker zo dat ‘er’ allerlei gemoedstoestanden, gedachten en twijfels zijn, maar of er een ‘ik’ is dat permanent blijft doorheen de tijd en aan de basis ligt van die gemoedstoestanden, dat kun je eigenlijk niet met evenveel zekerheid aantonen.
Kant kon ook het scepticisme van Hume niet aanvaarden, hoewel hij erkent dat Humes filosofie een echte uitdaging vormt en hem fundamenteel heeft beïnvloed. In 1783 schreef hij: 
Het was de herinnering aan David Hume die vele jaren geleden voor het eerst mijn dogmatische sluimering doorbrak en een volledig nieuwe richting gaf aan mijn  onderzoekingen in het veld van de speculatieve filosofie.
Humes scepticisme, vooral m.b.t. het begrip oorzakelijkheid, dreigde de fundamenten van de wetenschap te ondermijnen. Hume had beweerd dat we causaliteit als zodanig nooit rechtstreeks kunnen waarnemen, en dat dit dus louter een aanname is van de mens: een kwestie van ‘custom and habit’. Stellingen uit de fysica zijn daarom niet gefundeerd. Kant gaat niettemin toch op zoek naar een fundering voor de wetenschappelijke kennis. Zijn vraag is dan ook of het mogelijk is uitspraken te doen over de werkelijkheid die universeel zijn (voor iedereen gelijk gelden), en noodzakelijk (niet contingent of toevallig), zonder dat ze gebaseerd zijn op directe empirische observaties. Kunnen we met andere woorden wetenschappelijke uitspraken doen over oorzaak-gevolg relaties, wetende dat we causaliteit als zodanig nooit empirisch kunnen waarnemen, zoals Hume had laten zien?
Copernicaanse revolutie
Kants strategie bestaat erin, om een soort synthese te realiseren tussen rationalisme en empirisme. Zoals we zullen zien, moet echte kennis volgens hem altijd gebaseerd zijn op een samenspel van rede en empirie. Puur redelijk nadenken op zich kan geen wetenschappelijke kennis opleveren, en louter zintuiglijke observaties kunnen dat evenmin. Kennis is er alleen als de rede en de empirie tot een synthese komen. De sleutel volgens Kant is de actieve rol van het subject bij het structureren van zintuiglijke prikkels tot kenobjecten. Volgens de empiristen is het subject een leeg blad dat passief prikkels van buitenaf ontvangt. Maar in feite is de menselijke geest volgens Kant een soort actieve verwerkingsmachine van de zintuiglijke prikkels, die deze ordent en structureert. Het menselijk subject voegt dus iets toe (een ordening) aan de zintuiglijke prikkels die van buitenaf komen.
Dat inzicht is de basis van de ‘Copernicaanse revolutie’ die Kant wil doorvoeren in de filosofie:  
Totnogtoe nam men aan dat al onze kennis zich moest richten naar de objecten, maar alle pogingen om over deze iets a priori door begrippen te weten te komen en zo onze kennis te vermeerderen, gingen onder deze vooropstelling ten  gronde. Laten we daarom eens proberen of we niet meer vooruitgang met de opgaven van de metafysica zouden maken, als we aannemen dat de objecten zich  naar onze kennis moeten richten.
Eenvoudig gesteld komt Kants vraagstelling hierop neer: aannemend dat wetenschappelijke kennis mogelijk is, wat moeten we veronderstellen aan de kant van het menselijk subject dat die kennis  mogelijk maakt? Om die vraag te beantwoorden, moet het subject zichzelf gaan onderzoeken. Of beter, de rede moet een onderzoek uitvoeren naar zichzelf. Vandaar de titel, Kritiek van de zuivere rede, waarbij ‘rede’ zowel objects- als subjectsgenitief is: de rede is zowel de onderzoekende als de onderzochte instantie. Dit onderzoek naar de menselijke kenvermogens noemt Kant een transcendentaalonderzoek. Dit is geen onderzoek naar empirische objecten, maar naar de manier waarop we de dingen kennen. Het is een onderzoek naar de mogelijkheidsvoorwaarden van de kennis, m.a.w. naar de voorwaarden die voorafgaan aan de kennis en die deze mogelijk maken. In dat onderzoek wordt het subject puur formeel benaderd, los van de inhoud. 
Dit is geen onderzoek in de empirische psychologie of biologie: het gaat niet over de werking van de menselijke intelligentie, of van de hersenen. Kants theorie gaat over het kenvermogen als zodanig, het vermogen om (wetenschappelijke) oordelen te formuleren. Mochten er andere rationele levensvormen zijn, dan zou hun kenvermogen op dezelfde wijze functioneren. 
Het transcendentaalonderzoek verloopt in drie stappen: 
    • De transcendentale esthetiek: in dit luik gaat Kant focussen op de zintuiglijke waarneming of aisthesis.
    • De transcendentale analytiek: deze behandelt de werking van het verstand
    • De transcendentale dialectiek: dit luik behandelt de rol van de rede in enge zin
Transcendentale esthetiek
In de transcendentale esthetiek bestudeert Kant hoe zintuiglijke prikkels een zekere orde krijgen door het menselijk subject. We krijgen vanuit de werkelijkheid als het ware een chaos aan prikkels binnen, die we passief ondergaan. Kant noemt dit de gewaarwording of Empfindung. Nochtans ervaren we deze niet als een chaos: we zien voorwerpen boven, naast of onder mekaar, en we zien gebeurtenissen die mekaar opvolgen in de tijd. Kant argumenteert dat die ordening in de tijd en de ruimte door de structuren van onze zintuiglijkheid opgelegd wordt aan de chaos van prikkels die we binnenkrijgen. Met andere woorden, het subject verwerkt actief de prikkels en geeft er een structuur of orde aan in tijd en in ruimte. Of nog, tijd en ruimte zijn structuren die uit het menselijke subject komen, en opgelegd worden aan die prikkels
Hoe kan Kant beweren dat tijd en ruimte gesitueerd zijn aan de kant van het subject, en dat het subject de zintuiglijke prikkels ordent volgens tijd en ruimte? Kant argumenteert dat we allerlei zaken waarnemen in tijd en ruimte, maar dat we tijd en ruimte zelf nooit waarnemen. Tijd en ruimte zijn dus geen inhouden die ons vanuit de werkelijkheid bereiken, maar vormen of formele structuren aan de kant van het subject. Het gaat om aangeboren principes aan de hand waarvan het subject waarneemt. 
Stel dat we een bepaalde waarneming doen, en zoveel mogelijk elementen van die waarneming proberen weg te denken. We maken abstractie van de kleur, de hardheid of zachtheid van wat we waarnemen, de geur, enzovoort. We kunnen echter geen abstractie maken van de ruimte of de tijd. Als mensen waarnemen, dan is wat ze waarnemen altijd gestructureerd in tijd en in ruimte. We kunnen niet anders dan ons iets voorstellen in de tijd en de ruimte. Omwille van die reden besluit Kant dat ruimte en tijd structuren zijn van de menselijke zintuiglijkheid, die opgelegd worden aan de empirische prikkels. Tijd en ruimte zijn dus geen kenmerken van de waargenomen dingen, maar zijn de structuren aan de hand waarvan de dingen worden waargenomen. 
Wanneer gewaarwordingen op die manier geordend worden volgens tijd en ruimte, krijgen we aanschouwingen (Anschauungen). Er ontstaat dus een onderscheid tussen de pure prikkels of gewaarwordingen, en de geordende aanschouwingen. Datgene waarop de menselijke kennis zich richt, zijn de aanschouwingen, die al een zekere ordening hebben gekregen door het menselijke waarnemingsvermogen. Dit betekent dat het ding op zichzelf (‘Ding an sich’) in de werkelijkheid niet het voorwerp is van de kennis, maar wel het waarnemingsobject zoals dat mee is gestructureerd door het menselijke waarnemingsvermogen. In de filosofie noemt men een dergelijk standpunt ‘idealisme’: dit is de gedachte dat de geest de werkelijkheid (mee) produceert of structureert. Dit staat tegenover realisme, de stelling dat de werkelijkheid onafhankelijk van de menselijke geest bestaat, en dat we die objectief kunnen kennen. 
Op basis van deze analyse meent Kant de mogelijkheid van de wiskunde te kunnen funderen. Enerzijds is er de rekenkunde, en daarvoor is de tijd cruciaal: rekenen is gebaseerd op tellen, en dit verloopt doorheen de tijd. Voor de rekenkunde is strikt genomen geen empirische observatie nodig, de zuivere aanschouwing van tijd binnen het subject volstaat. De meetkunde is op haar beurt gebaseerd op de ruimtelijke structuur van het menselijke waarnemingsvermogen. Het feit dat wiskunde mogelijk is, en dat wiskundige stellingen noodzakelijk en universeel waar zijn, is dus niet gebaseerd op de observatie van voorwerpen in de werkelijkheid, maar is gefundeerd op de structuren van onze subjectiviteit. 
Transcendentale analytiek
In tweede instantie gaat het verstand de aanschouwingen verder verwerken en ordenen en ze omturnen tot kenobject. Louter op basis van in ruimte en tijd gestructureerde waarnemingen hebben we immers nog geen kennis. Net zoals het waarnemingsvermogen is uitgerust met de structuren van ruimte en tijd, is het verstand uitgerust met aangeboren instrumenten aan de hand waarvan de aanschouwingen verder geanalyseerd kunnen worden. Die instrumenten zijn de twaalf categorieën, die onderverdeeld zijn in vier groepen. Kant beroept zich hierbij voor een stuk op de categorieënleer van Aristoteles. De categorieën zijn logische denkvormen: het zijn de instrumenten aan de hand waarvan wij denken. Met die categorieën kunnen (b.v. wetenschappelijke) oordelen worden gevormd. 
Kennis ontstaat door de toepassing van deze categorieën op de aanschouwingen. Op die manier wordt hetgeen waargenomen wordt, verder geordend door het subject. De categorieën leggen verbanden en maken op die manier oordelen mogelijk, waarbij over een subject (S) iets wordt gezegd (het predicaat P). Kant neemt hier de traditionele logica over, die stelde dat er twaalf types van oordelen zijn.  
Het feit dat iets een substantie is (een ding dat op zichzelf bestaat en drager is van bepaalde eigenschappen), is bijvoorbeeld niet gegeven in de chaos van prikkels die ons bereiken. Het is het verstand die de structuur van ‘substantie’ oplegt aan de objecten. Dank zij de werking van die categorie kan het subject bijvoorbeeld iets herkennen als een ‘tafel’ met bepaalde eigenschappen waarover allerlei oordelen geformuleerd kunnen worden: een tafel is een speciaal geval van het algemene begrip ‘substantie’. 
Opnieuw zien we hoe het verstand niet enkel passief is (het ontvangt de aanschouwingen) maar ook actief (het gaat de aanschouwingen verder ordenen aan de hand van de categorieën). De inhoud komt van buitenaf, de vorm wordt opgelegd door het verstand. Zonder die actieve ordening zou er van kennis helemaal geen sprake kunnen zijn, meent Kant. In die zin zijn voor echte kennis zowel empirische indrukken als de categorieën van het verstand essentieel. In een beroemde passage stelt hij: “Aanschouwingen zonder begrippen zijn blind, begrippen zonder aanschouwingen zijn leeg.” Het vormen van wetenschappelijke oordelen is enkel mogelijk door de gemeenschappelijke werkzaamheid van de zintuiglijkheid en het verstand. 
Een belangrijke categorie is die van de causaliteit. Ook oorzaak-gevolgrelaties worden volgens Kant door het verstand opgelegd aan de aanschouwingen. Ons verstand is zodanig uitgerust dat het een bepaalde opeenvolging van aanschouwingen gaat structureren in termen van een relatie van oorzaak en gevolg. Op die manier meent Kant het probleem van Hume te kunnen oplossen. Causale oordelen (‘S is veroorzaakt door P’) in bijvoorbeeld de fysica zijn mogelijk, en zijn gefundeerd in de werking van het verstand. We kunnen nu eenmaal niet anders dan denken in termen van oorzaak- en gevolgrelaties. Het verstand werkt voor alle mensen universeel op dezelfde manier. Vandaar dat theorieën uit de fysica een universele geldigheid hebben.
De moeilijkheid van Kants theorie is uiteraard dat er een scheiding ontstaat tussen het kenobject (zoals dat vormgegeven is door het subject), en het ‘ding op zich’ in de werkelijkheid, waar we principieel nooit toegang toe hebben. Met andere woorden, of de oordelen over bijvoorbeeld causaliteit beantwoorden aan de werkelijkheid op zich, kunnen we principieel niet weten. Onze kennis van de werkelijkheid is altijd gestructureerd door onze manier van waarnemen en kennen, en die functioneert als een soort bril waarmee we naar de werkelijkheid kijken. Zonder die bril zouden we helemaal niets zien, maar eens we die bril opzetten hebben we geen rechtstreekse toegang meer tot het ding ‘op zich’. 
Kant wil vooral laten zien dat wetenschappelijke theorieën en inzichten gefundeerd zijn in de manier waarop de categorieën de waarnemingen structureren. De mogelijkheidsvoorwaarde van de wetenschap is dus het waarnemings- en kenvermogen van het subject. Een verdere mogelijkheidsvoorwaarde van de kennis is dat er een ‘ik’ is dat eenheid aanbrengt in alle waarnemingen en oordelen. Kant noemt dit het ‘Ich denke’, of het transcendentale subject. Het gaat om een zelfbewustzijn dat aanwezig is in de act van het denken. Als we tegelijk bepaalde waarnemingen doen, weten we dat de voorstellingen die we hierbij maken, van mij zijn.  Als ik pijn voel, dan weet ik dat het mijn pijn is. Nochtans kunnen we het ‘ik’ nooit als zodanig waarnemen (het is geen empirisch ding). Daarom is dit ‘ik’ ook één van de mogelijkheidsvoorwaarden voor de kennis die we moeten veronderstellen. 
Transcendentale dialectiek
We hebben nu een hele reeks kenobjecten. In zekere zin is de chaos aan prikkels vervangen door een veelheid aan kenobjecten. Die moeten nog verder tot eenheid worden gebracht. In zijn transcendentale dialectiek gaat Kant dit proces onderzoeken. Drie traditionele ideeën uit de metafysica komen hierbij op de proppen: Ik, Wereld en God. Deze ‘transcendentale ideeën’ laten toe allerlei oordelen samen te brengen:
    • Het ‘ik’ is het principe van de psychologie (die de ziel bestudeert)
    • De ‘wereld’ is het principe van de kosmologie (die de natuur bestudeert)
    • God is het principe van de theologie (die de ultieme werkelijkheid als geheel bestudeert), en is in die zin het ultieme principe.
Het probleem is nu dat er met die drie ideeën geen zintuiglijke ervaringen overeenkomen. God, de kosmos of de ziel (het ‘ik’) kunnen we als zodanig niet waarnemen. Over die ideeën is er dus geen echte kennis  mogelijk, want kennis is altijd gebaseerd op het samenspel van empirische prikkels en structurering ervan door het bewustzijn. Die ideeën zijn anderzijds heel belangrijk voor de mens, en hele generaties metafysici en  theologen  hebben zich ermee bezig gehouden. Kant komt op grond van zijn onderzoek echter tot de conclusie dat hier geen echte kennis over mogelijk is. Met andere woorden: metafysica en theologie zijn niet mogelijk, ze vallen buiten het terrein van  de rede. Kant stelt niet dat God, de ziel of de kosmos niet bestaan: hij argumenteert dat we dit niet kunnen weten, omdat dit buiten het domein valt waarbinnen de rede kennis kan verwerven. Dit is de betekenis van Kants ‘kritiek’ van de rede: het was er hem om te doen de grenzen van de rede aan te geven. Hij wilde afbakenen waartoe de rede in staat was, en op die basis aansporen tot een ‘juist’ gebruik ervan. Het heeft geen zin om allerlei theorieën of bewijsvoeringen te gaan ontwikkelen over God, de kosmos of de ziel, want hierover is geen kennis mogelijk. De wetenschappelijke fysica, biologie enzovoort zijn daarentegen wel zinvol, omdat hier een samenspel mogelijk is tussen de empirie en het verstand.
Als we toch proberen kennis te ontwikkelen over God, de ziel of de kosmos, komen we in allerlei antinomieën terecht. Dit zijn onoplosbare problemen, zoals het vraagstuk of de wereld eindig of oneindig is. Je kan bewijsvoeringen gaan ontwikkelen voor beide opties, net zoals je even goed kunt argumenteren dat de wereld een begin heeft in de tijd, als dat de wereld altijd al heeft bestaan. Daarover kunnen metafysici eindeloos doorbomen, precies omdat er op dit terrein geen echte kennis is, gezien er geen zintuiglijke waarneming mee correspondeert. Deze antinomieën zijn het resultaat van een fout gebruik van de rede. We kunnen de ideeën enkel hanteren als ‘regulatieve’ ideeën, d.w.z. als principes om eenheid te scheppen in allerlei oordelen. We moeten het ‘ik’ niet zien als een object waarover kennis mogelijk is, maar als een principe waarmee we allerlei oordelen (over de mens) met mekaar in verband kunnen brengen en synthetiseren.
Dit betekent niet dat de metafysische thema’s niet zinvol zijn, alleen dat er geen echte kennis over mogelijk is. Deze ideeën zullen echter opnieuw opduiken in Kants ethiek, als postulaten die het ethisch handelen zinvol maken.
Besluit
Aan de hand van zijn transcendentaalonderzoek wilde Kant de mogelijkheidsvoorwaarden voor de kennis aangeven, en tegelijk de grenzen van het legitieme gebruik van de rede bepalen. Kant laat zien hoe wetenschap tot stand komt door een samenspel van empirische prikkels en de actieve verwerking ervan door de zintuiglijkheid en het verstand. Dit betekent zoals reeds vermeld dat het ding op zich onbekend blijft. Er ontstaat zo een onderscheid tussen de fenomenale wereld (de werkelijkheid zoals die verschijnt of zintuiglijk gegeven is aan het subject), en de noumenale wereld (het Ding an Sich dat onbekend blijft). 
Kants filosofie betekent een mijlpaal in de geschiedenis van de filosofie. Zijn inzicht dat de wereld die we kennen mee het product is van onze kenvermogens, wordt door filosofen na Kant breed gedeeld. Waar Kant nog meende dat de categorieën van het verstand universeel (bij alle mensen gelijk) zijn, gingen latere filosofen hiervan voor een stuk afstand nemen. Hegel zou de categorieën historiseren. Marx suggereert dat de categorieën aan de hand waarvan we de wereld begrijpen voortgebracht worden door het type van maatschappij waarin we leven. In de twintigste eeuw werd de taal (en de cultuur) steeds meer gezien als de ‘bril’ waarmee we de werkelijkheid observeren en construeren. 
Deel 4: Taal en betekenis
Hoofdstuk 4.1: 
De ‘linguistic turn’
Taal is geen neutraal medium
Lange tijd dachten filosofen over taal als een neutraal middel waarmee gedachten kunnen worden geformuleerd en uitspraken worden gedaan over de werkelijkheid. De taal voegt niets toe aan de werkelijkheid, of verandert deze niet, ze is louter instrument tot communicatie. In de 20ste eeuwse filosofie staat echter de gedachte centraal dat taal niet zomaar een transparant medium is, maar dat ze functioneert als een soort bril waarmee we de werkelijkheid observeren en zelfs construeren. Net zoals Kants verstandscategorieën constitutief zijn voor het kenobject, gaat de taal een bemiddelende rol spelen in hoe we de werkelijkheid vatten. De taal doet iets, ze laat ons de werkelijkheid op een bepaalde manier zien, ze construeert de werkelijkheid op een specifieke wijze. Ons wereldbeeld is mee bepaald door de taal. De taal is met andere woorden niet onschuldig, niet zomaar transparant. 
Dit inzicht staat centraal in wat Richard Rorty de ‘linguistic turn’ (de talige wending) in de 20ste eeuwse filosofie heeft genoemd. Opmerkelijk is dat filosofen met erg uiteenlopende achtergronden aan de hand van soms heel verschillende theorieën en concepten hebben laten zien hoe taal zo’n constitutieve rol speelt. Zowel in de analytische (Anglo-Amerikaanse) filosofie als in de continentale filosofie ontstaat in de 20ste eeuw het besef dat taal een cruciale rol speelt in hoe we de werkelijkheid ervaren. 
Decentrering van het subject
Vooral in de continentale traditie van de filosofie leidde dit inzicht ook tot een zogenaamde ‘decentrering’ van de mens. Waar Descartes en Kant de mens nog als uitgangspunt van de filosofie zagen, is dit niet langer mogelijk wanneer de linguistic turn zich voltrekt. Bij Kant zijn de verstandscategorieën eigen aan het subject. Onze relatie met de taal is daarentegen enigszins anders: de taal gaat aan ons vooraf, we worden geboren in een taalgemeenschap. De taal is niet ‘mijn’ taal, maar een gedeelde taal, die al een geschiedenis heeft. We hadden ook een andere taal kunnen spreken, we hadden deel kunnen uitmaken van een andere taalgemeenschap. We nemen de taal, en daarmee de categorieën, denkwijzen en waarden, van een bestaande gemeenschap over wanneer we als kind de taal leren. Het gevolg is wat verschillende filosofen een decentrering van het subject hebben genoemd. Waar bij Descartes en Kant het subject nog centraal stond, wordt het nu gedecentreerd, buiten het centrum geplaatst, als gevolg van de constitutieve rol van de taal. Niet het subject komt eerst, maar de taal, en je kan beargumenteren dat niet ‘ik’ praat, maar dat de taal door mij praat. 
In dit hoofdstuk gaan we in op twee van de belangrijkste filosofen binnen de zogenaamde ‘linguistic turn’ in de filosofie. In eerste instantie bespreken we het werk van Ludwig Wittgenstein, die wil laten zien dat filosofische problemen ontstaan wanneer taal verkeerd wordt gebruikt. Vervolgens bespreken we kort het structuralisme, als opstapje naar het werk van Jacques Derrida, wiens werk wel eens ‘poststructuralistisch’ wordt genoemd.
Hoofdstuk 4.2.
Ludwig Wittgenstein
Hoewel hij afkomstig was uit Oostenrijk, speelt het werk van Wittgenstein vooral een sleutelrol in de analytische (Anglo-Amerikaanse) filosofie. De analyse van de taal is een rode draad doorheen zijn filosofische carrière, maar toch zijn er twee heel duidelijke fasen te onderscheiden in Wittgensteins werk, zodanig dat men soms spreekt over ‘Wittgenstein 1’ en ‘Wittgenstein 2’. In beide fasen tracht hij filosofische problemen op te lossen doorheen een studie van wat taal is of van hoe taal functioneert. De taaltheorie die hij in beide fasen ontwikkelt, verschilt echter radicaal. 
Wittgenstein 1: de Tractatus Logico-Philosophicus (1921)
Generaties filosofen hielden zich bezig met problemen zoals: wat is het fundament van de kennis? Hoe kunnen we zeker weten dat we in onze manier van denken niet systematisch misleid worden? Hoe moeten we ethisch juiste keuzes maken? Bestaat de werkelijkheid onafhankelijk van ons denken? In tegenstelling tot eerdere filosofen wil Wittgenstein die vragen niet rechtstreeks beantwoorden. De opdracht van de filosofie, aldus Wittgenstein, is te analyseren hoe de taal werkt, en op basis daarvan zal blijken dat veel van die filosofische problemen eigenlijk pseudoproblemen zijn. De centrale gedachte van de Tractatus Logico-Philosophicus, het enige boek van Wittgenstein dat tijdens zijn leven is gepubliceerd, is dat filosofische problemen ‘opgelost’ kunnen worden (in de zin dat ze verdwijnen) als je inzicht verwerft in hoe de taal functioneert. 
Hoe komt het dat we met taal iets kunnen beschrijven van de werkelijkheid? Om deze vraag te beantwoorden, knoopt Wittgenstein aan bij het logisch atomisme van Bertrand Russell. Wittgenstein had in Cambridge bij Russell gestudeerd, een beroemde filosoof die onder andere belangrijk werk had verricht in de logica en de filosofie van de wiskunde. De inzet van Russells logisch atomisme is om de taal terug te brengen tot een onderliggende logische vorm of structuur. 
Op gelijkaardige wijze laat Wittgenstein zien dat de taal en de werkelijkheid allebei een logische structuur hebben, en dat die kan overeenkomen. De taal bestaat uit een geheel van proposities, die zijn opgebouwd uit elementaire proposities, op hun beurt gebaseerd op een combinatie van namen. De werkelijkheid bestaat uit feiten, die zijn opgebouwd uit ‘standen van zaken’, die combinaties van voorwerpen zijn. Tussen beide bestaat een overeenkomst:
    • Standen van zaken 	=> 	elementaire proposities
    • Feiten 			=> 	proposities
De gedachte is dat standen van zaken bijvoorbeeld opgebouwd zijn uit voorwerpen waartussen bepaalde relaties bestaan. In de taal wordt dit weerspiegeld doordat elementaire proposities opgebouwd worden uit namen, die elk verwijzen naar een voorwerp, en waartussen overeenkomstige relaties bestaan. De orde van de namen is een logische afspiegeling van de orde van de voorwerpen. De uitspraak ‘De boom staat naast de bloem’ is een elementaire propositie die overeen kan komen met een stand van zaken in de wereld, waarbij ‘boom’ en ‘bloem’ verwijzen naar voorwerpen, en ‘staan naast’ verwijst naar de relatie tussen die voorwerpen. De logische structuur van de uitspraak komt overeen met de logische structuur van de wereld. De relatie tussen de taal en de werkelijkheid is er één van ‘afbeelding’. Wittgenstein betekenistheorie wordt daarom een afbeeldingstheorie of ‘picture theory of meaning’ genoemd. Betekenis heeft te maken met het afbeelden van iets in de werkelijkheid. Wanneer een talige uitspraak niets afbeeldt, of naar niets refereert, dan heeft ze ook geen betekenis. Betekenis schuilt in het refereren of verwijzen naar iets in de wereld: ‘meaning is reference’. 
Een betekenisvolle uitspraak hoeft uiteraard niet noodzakelijk waar te zijn. Een uitspraak is betekenisvol als ze verwijst naar een mogelijke stand van zaken in de werkelijkheid (b.v. ook al staat de boom feitelijk niet naast de bloem, dit had wel het geval kunnen zijn, en in die zin is er een mogelijke verwijzing). De uitspraak is waar als ze verwijst naar een daadwerkelijk bestaande stand van zaken. De verwijzingsfunctie is telkens centraal. De belangrijke conclusie is dat enkel empirische uitspraken (die verwijzen naar iets in de werkelijkheid) betekenis hebben. Alle niet-empirische uitspraken, die niet verwijzen naar de empirische werkelijkheid, hebben per definitie geen betekenis.
De waarheid van een propositie is een afgeleide of een resultante van de waarheid van de bestanddelen ervan, de elementaire propositie, wiens waarheid weer een afgeleide is van de namen waaruit ze is opgebouwd. De zin ‘de koning van de KU Leuven is kaal’ is bijvoorbeeld onwaar, omdat er met naam ‘de koning van de KU Leuven’ geen enkel voorwerp in de wereld correspondeert: de KU Leuven heeft geen koning, wel een rector.
Een heldere zin of propositie en een stand van zaken in de werkelijkheid delen dus iets gemeenschappelijk, namelijk een logische structuur. De zin ‘Het glas staat op tafel’ bestaat bijvoorbeeld uit een aantal woorden met relaties ertussen. Die vormen een afbeelding van de dingen in de wereld en de relaties ertussen. Door die afbeeldingsrelatie is de zin zinvol. Andere zinnen, zoals ‘God is goed’, of ‘de mens is altruïstisch’ zijn zinloos volgens Wittgenstein, want ze vormen geen logisch beeld van een (empirische) stand van zaken in de wereld.
Deze grondgedachte gaat hij analyseren in zeven hoofdstellingen die verder uitgewerkt worden in ondergeschikte stellingen. De zeven hoofdstellingen zijn de volgende:
    1. De wereld is alles, wat het geval is.
    2. Wat het geval is, het feit, is het bestaan van standen van zaken.
    3. Het logische beeld van de feiten is de gedachte.
    4. De gedachte is de zinvolle volzin.
    5. De volzin is een waarheidsfunctie van de elementaire volzinnen. (De elementaire volzin is een waarheidsfunctie van zichzelf.)
    6. De algemene vorm van de waarheidsfunctie is: [P,E,N(E)]. Dit is de volledige vorm van de volzin.
    7. Van dat waarover men niet spreken kan, moet men zwijgen.
Door een grondige analyse van de taal kunnen we bepalen waar de grens ligt tussen zinvol taalgebruik en wat daarbuiten ligt. De traditionele filosofische problemen vallen volgens Wittgenstein in die laatste categorie. De gangbare filosofie probeert zaken in taal uit te drukken die eigenlijk niet in taal uitgedrukt kunnen worden. Ze probeert met andere woorden te denken wat je niet kan denken. Een beroemd geworden uitspraak van wittgenstein drukt die gedachte krachtig uit: “Men zou de hele boodschap van het boek ongeveer in deze woorden kunnen vatten: Wat zich überhaupt laat zeggen, laat zich helder zeggen; en waarvan men niet kan spreken, daarover moet men zwijgen.”
Als we alleen empirische stellingen in taal kunnen uitdrukken, dan moeten we concluderen dat veel typisch filosofische problemen, existentiële of religieuze kwesties, niet in taal uitspreekbaar zijn. Als we dat wel proberen, gaan we termen hanteren die niet verwijzen naar iets in de werkelijkheid (b.v. waarden, normen of idealen). Dat betekent niet dat die filosofisch thema’s niet belangrijk zijn; alleen kunnen we er niets over zeggen, en als we dat toch proberen, leidt dat tot een verkeerd gebruik van de taal. Men gebruikt dan immers woorden die geen betekenis hebben, omdat de verwijzingsfunctie ontbreekt.  Over ethiek of religie moeten we dus zwijgen omdat we er niets betekenisvol over kunnen zeggen. Wittgensteins project gelijkt dus enigszins op dat van Kant: hij wil de grenzen aanduiden van wat gezegd en dus gedacht of gekend kan worden.
Wittgenstein beseft wel dat er een paradox schuilt in zijn filosofie: als je over bepaalde zaken niet kan spreken, maar erover moet zwijgen, waarom spreekt Wittgenstein er dan over? Waarom ontwikkelt hij dan zelf toch een soort van filosofie? Wittgenstein erkent het probleem, en poneert in stelling 6.54: 
“Mijn zinnen verhelderen daardoor, dat hij, die mij begrijpt, ze uiteindelijk als onzinnig herkent, waardoor hij door hen – op hen – over hen naar boven geklommen is. (Hij moet zogezegd de ladder wegwerpen, nadat hij erop naar boven geklommen is.)”
Wittgenstein 2: Logische Untersuchungen (1953)
Kort na Wittgensteins dood in 1951 verscheen postuum  het werk Logische Untersuchungen, dat een reeks stellingen bevat waar Wittgenstein vele jaren aan had gewerkt. De focus ligt nog altijd op het functioneren van de taal, en Wittgenstein wil nog altijd de grenzen aangeven van de taal. Op zijn eigen, typische manier stelt hij: ‘Filosofische problemen ontstaan als de taal vrijaf heeft.’
Hij gaat nu echter radicaal in tegen zijn vroege taaltheorie, die precies getuigt van een verkeerd begrip van de taal. Wittgenstein verwerpt nu zijn vroegere stelling dat betekenis gebaseerd is op verwijzing of referentie naar de realiteit. Hij gaat ook niet langer een systematische, coherente taaltheorie ontwikkelen, maar vooral aandacht hebben voor hoe taal empirisch functioneert in allerlei (praktische) contexten. 
Als filosofen een woord gebruiken – “kennis”, “zijn”, “object”, “ik”, “propositie”, “naam” – en het wezen van het ding trachten te vatten, moet men zich altijd de vraag stellen: wordt dit woord eigenlijk ooit echt op die manier gebruikt in het taalspel dat er de thuis van is? Wat wij doen is woorden terugbrengen van hun metafysische tot hun alledaagse gebruik.
Het heeft geen zin om de taal op zichzelf en als zodanig te bestuderen, meent de late Wittgenstein: je moet altijd kijken hoe taal gebruikt wordt in heel specifieke contexten. Taal is niet een afbeelding van de werkelijkheid, maar is een instrument waarmee we vanalles kunnen doen. Betekenis hangt niet af van de vraag of er iets is in de werkelijkheid waarnaar gerefereerd wordt. Betekenis hangt samen met het gebruik dat van de taal wordt gemaakt in een specifieke context: ‘meaning is use’. Dit betekent dat een zelfde woord of talige uitdrukking uiteenlopende betekenissen kan hebben afhankelijk van het gebruik ervan in verschillende contexten en met uiteenlopende doelen. De uitspraak ‘Het is hier warm’ kan zowel een weerkundige beschrijving zijn, een bevel (‘doe dus het raam open!), als een vraag om mededogen (wanneer b.v. een student dit zou zeggen tijdens het mondeling examen). Alles hangt af van het ‘taalspel’ dat wordt gespeeld, een specifiek taalgebruik in een specifieke context. Wittgenstein benadrukt de diversiteit aan mogelijke taalspelen:
'Realiseer je de verscheidenheid van taalspelen met behulp van deze en andere voorbeelden:
-Bevelen, en op bevel handelen -
-Beschrijven van een voorwerp op grond van het uiterlijk, of op grond van de metingen -
-Een voorwerp maken aan de hand van een beschrijving (tekening) -
-Rapporteren hoe zich iets heeft toegedragen -
-Gissen naar de toedracht -	
-Een hypothese opstellen en toetsen -
-Weergeven van de resultaten van een experiment in tabellen en diagrammen -
-Een verhaal verzinnen; en voorlezen -
-Toneelspelen -
-Liedjes zingen -
-Raadsels oplossen -
-Een mop bedenken; vertellen -
-Een probleem uit de toegepaste rekenkunde oplossen -
-Uit de ene taal in de andere vertalen -
-Verzoeken, danken, vloeken, groeten, bidden.'
Taal heeft dus te maken met een ‘doen’, een activiteit. Je doet iets met taal. Taal is ook regelgebonden, net zoals andere spelen dat zijn. Taalspelen kunnen ook niet teruggebracht worden tot een onderliggende essentie, een kern die ze alle gemeenschappelijk hebben. Integendeel spreekt Wittgenstein over ‘familiegelijkenissen’ tussen taalspelen. Iedereen in een familie heeft wel iets gemeenschappelijk met een ander familielid, maar er zijn wellicht geen eigenschappen die iedereen deelt. Net zo is het gesteld met taalspelen:
Kijk bijvoorbeeld eens naar de activiteiten die we “spelen” noemen. Ik bedoel bordspelen, kaartspelen, balspelen, en Olympische Spelen, enzovoort. Wat hebben deze allemaal gemeenschappelijk? - Zeg niet: “Ze moeten iets gemeen hebben, anders zouden ze geen ‘spelen’ heten” - maar kijk, of ze allemaal iets gemeen hebben. - Want als je ze bekijkt zul je weliswaar niet iets zien dat ze allemaal gemeen hebben, maar je zult gelijkenissen, verwantschappen, zien en wel een hele reeks. Zoals gezegd: denk niet, maar kijk! (...) En de slotsom van deze beschouwing luidt nu: we zien een gecompliceerd web van gelijkenissen, die elkaar overlappen en kruisen. Gelijkenissen in het groot en in het klein.
Essentieel in het denken van de late Wittgenstein is dat er geen standpunt ‘buiten’ de taal of buiten een taalspel is van waaruit je de taal objectief kan beschrijven of analyseren. Wanneer we op een wetenschappelijke of filosofische manier over taal nadenken, spelen we eigenlijk een bepaald taalspel, en gebruiken we de taal al op een specifieke manier. Er is met andere woorden geen ‘archimedisch’ standpunt, een objectief standpunt buiten de taal, van waaruit we de taal kunnen beschrijven. We zitten altijd al binnen de taal. Deze gedachte betekent natuurlijk een radicale breuk met het werk van de jonge Wittgenstein, waarin wel zo’n standpunt wordt ingenomen.
Elk taalgebruik is al ingebed in taalspelen, en taalspelen zijn op hun beurt ingebed in allerlei praktijken en activiteiten van mensen. Die laatste maken volgens Wittgenstein deel uit van een specifieke ‘levensvorm’, die gegrond is in een gedeelde cultuur en geschiedenis. 
Slotsom: er bestaat geen betekenis ‘op zich’; betekenis hangt af van het taalspel, en van de levensvorm waarbinnen dat taalspel is ingebed. In die zin, zo stelt Wittgenstein, is het mogelijk dat we een ander mens compleet niet begrijpen, precies omdat zijn of haar levensvorm radicaal verschillend is. In zijn eigen, onnavolgbare stijl zegt Wittgenstein: ‘Als een leeuw kon spreken, zouden we hem niet verstaan’. 
Hoofdstuk 4.3.
Structuralisme
In de traditionele visie op de taal (die we voor een stuk nog zien terugkomen bij de jonge Wittgenstein) bestaan er voorwerpen in de externe werkelijkheid (b.v. een tafel), waarmee een gedachte of begrip correspondeert in de menselijke geest (de gedachte ‘tafel’), waarnaar een talige uitdrukking of woord verwijst (het woord ‘tafel’). In het structuralisme wordt gebroken met die visie. Taal wordt hier gezien in termen van een systeem. De betekenis van een woord hangt niet af van waarnaar het woord verwijst, maar is het resultaat van een complex geheel van relaties binnen een breder systeem. Betekenis heeft dan strikt genomen niet meer te maken met verwijzing naar de werkelijkheid.
De inspiratiebron van het structuralisme is het werk van Ferdinand de Saussure (1857-1913). Deze Zwiterse taalkundige zag taal als een geheel van tekens. Een teken (signe) is een eenheid van betekenaar (signifiant) en een betekenis (signifié). De betekenaar is de uiterlijke of materiële vorm van de taal, de betekenis is de inhoud die betekend wordt. 
Met uitzondering van een aantal onomatopeeën is de relatie tussen betekenis en betekenaar arbitrair. Dat betekent dat er geen noodzakelijke link bestaat tussen beide. Dit wil niet zeggen dat taal neerkomt op het geven van arbitraire namen aan inhoudelijke betekenissen. Integendeel, de manier waarop de arbitraire relatie tussen een betekenaar en een betekenis tot stand komt, is het gevolg van hoe taal als een systeem functioneert. Een betekenaar en betekenis hebben vanuit zichzelf geen waarde, maar krijgen die door de relaties met andere betekenaren en betekenissen in het systeem. Ze worden met andere woorden relationeel bepaald. De betekenaar ‘homo’ krijgt bijvoorbeeld een specifieke betekenis doorheen het verschil met de betekenaar ‘hetero’. De betekenis is niet intrinsiek verbonden met een betekenaar: de link tussen beide komt tot stand doorheen relaties binnen het taalsysteem, en die relaties zijn relaties van verschil (contrast). 
Belangrijk is dat de betekenis van het teken niets te maken heeft met een verwijzing naar iets buiten de taal (de referent). Dit is precies het gevolg van hoe taal als relationeel systeem functioneert (en doorheen het spel van die relaties ook kan veranderen): er is geen ankerpunt van de taal in de externe wereld.
Een andere implicatie is dat mensen niet eender welke betekenis kunnen geven aan woorden: het is de taal als autonoom systeem van tekens, gekenmerkt door eigen wetmatigheden, die de betekenis bepaalt. 
Deze opvatting van de taal zou na de tweede Wereldoorlog erg invloedrijk zijn in een aantal menswetenschappen, zoals de sociale en culturele antropologie. Net zoals taal kan je cultuur begrijpen als een structuur of systeem, waarbinnen elk element bepaald wordt door een geheel van relaties. De mens wordt dan gezien als louter een knooppunt in die structuur van relaties, waardoor hij bepaald wordt. Dank zij die structuralistische benadering leek men eindelijk van de menswetenschap een ‘harde’ wetenschap te kunnen maken, die niet meer afhangt van subjectieve interpretaties, maar de objectieve werking van cultuur als onderliggend systeem of structuur kan blootleggen.
Hoofdstuk 4.4:
Jacques Derrida
Zie tekst op Toledo.
